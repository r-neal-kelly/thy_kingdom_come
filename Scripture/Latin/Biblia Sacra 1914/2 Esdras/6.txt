1: Et dixit ad me, Initio terreni orbis et antequam starent exitus sæculi, et antequam spirarent conventiones ventorum,
2: et antequam sonarent voces tonitruum, et antequam splenderent nitores coruscationum, et antequam confirmarentur fundamenta paradisi,
3: et antequam viderentur decori flores, et antequam confirmarentur motæ virtutes, et antequam colligerentur innumerabiles militiæ angelorum,
4: et antequam extollerentur altitudines aeris, et antequam nominarentur mensuræ firmamentorum, et antequam æstuarent camini in Sion,
5: et antequam investigarentur præsentes anni, et antequam abalienarentur eorum qui nunc peccant adinventiones, et consignati essent, qui fidem thesaurizaverunt:
6: tunc cogitavi, et facta sunt per me solum, et non per alium: et finis per me, et non per alium.
7: Et respondi, et dixi, Quæ erit separatio temporum? aut quando prioris finis, et sequentis initium?
8: Et dixit ad me, Ab Abraham usque ad Isaac, quando nati sunt ab eo Iacob et Esau, manus Iacob tenebat ab initio calcaneum Esau,
9: finis enim huius sæculi Esau, et principium sequentis Iacob.
10: Hominis manus inter calcaneum et manum. Aliud noli quærere Esdra.
11: Et respondi, et dixi, O dominator Domine, si inveni gratiam ante oculos tuos,
12: oro ut demonstres servo tuo finem signorum tuorum, quorum partem mihi demonstrasti nocte præcedenti.
13: Et respondit, et dixit ad me, Surge super pedes tuo, et audi vocem plenissimam sonitus.
14: Et erit sicut commotio, nec commovebitur locus, in quo stes super eum.
15: Ideo cum loquitur, tu non expaveas, quoniam de fine verbum et fundamentum terræ intelligitur,
16: quoniam de ipsis sermo tremiscit et commovetur, scit enim quoniam finem eorum oportet commutari.
17: Et factum est, cum audissem, surrexi super pedes meos, et audivi: et ecce vox loquens, et sonus eius sicut sonus aquarum multarum,
18: et dixit, Ecce dies veniunt, et erit quando appropinquare incipiam, ut visitem habitantes in terra:
19: et quando inquirere incipiam ab eis qui iniuste nocuerunt iniustitia sua, et quando suppleta fuerit humilitas Sion.
20: et cum supersignabitur sæculum quod incipiet pertransire, hæc signa faciam, Libri aperientur ante faciem firmamenti, et omnes videbunt simul,
21: et anniculi infantes loquentur vocibus suis, et prægnantes immaturos parient infantes trium et quattuor mensium, et vivent, et suscitabuntur.
22: Et subito apparebunt seminata loca non seminata, et plena promptuaria subito invenientur vacua:
23: et tuba canet cum sono; quam cum omnes audierint, subito expavescent.
24: Et erit in illo tempore, debellabunt amici amicos ut inimici, et expavescet terra cum his: et venæ fontium stabunt, et non decurrent in horis tribus:
25: et erit, omnis qui derelictus fuerit ex omnibus istis quibus prædixi tibi, ipse salvabitur, et videbit salutare meum, et finem sæculi vestri.
26: Et videbunt qui recepti sunt homines, qui mortem non gustaverunt a nativitate sua, et mutabitur cor inhabitantium, et convertetur in sensum alium.
27: Delebitur enim malum, et extinguetur dolus.
28: Florebit autem fides, et vincetur corruptela, et ostendetur veritas quæ sine fructu fuit diebus tantis.
29: Et factum est, cum loqueretur mihi, et ecce paulatim intuebar super eum ante quem stabam,
30: et dixit ad me hæc, Veni tibi ostendere tempus venturæ noctis.
31: Si ergo iterum rogaveris, et iterum ieiunaveris septem diebus, iterum tibi renuntiabo horum maiora per diem quam audivi.
32: Audita est enim vox tua apud Altissimum. Vidit enim fortis directionem tuam, et providit pudicitiam, quam a iuventute tua habuisti:
33: et propter hoc misit me demonstrare tibi hæc omnia, et dicere tibi, Confide, et noli timere,
34: et noli festinare cum prioribus temporibus cogitare vana, ut non properes a novissimis temporibus.
35: Et factum est post hæc, et flevi iterum: et similiter ieiunavi septem diebus, ut suppleam tres hebdomadas, quæ dictæ sunt mihi.
36: Et factum est in octava nocte, et cor meum turbabatur iterato in me, et cœpi loqui coram Altissimo.
37: Inflammabatur enim spiritus meus valde, et anima mea anxiabatur.
38: et dixi, O Domine, loquens locutus es ab initio creaturæ in primo die dicens, Fiat cælum et terra: et tuum verbum opus perfectum.
39: Et erat tunc spiritus, et tenebræ circumferebantur, et silentium, sonus vocis hominis nondum erat abs te.
40: Tunc dixisti de thesauris tuis proferri lumen luminosum, quo appareret opus tuum.
41: Et die secundo creasti spiritum firmamenti, et imperasti ei ut divideret et divisionem faceret inter aquas, ut pars quædam sursum recederet, pars vero deorsum maneret.
42: Et tertia die imperasti aquis congregari in septima parte terræ: sex vero partes siccasti et conservasti, ut ex his sint coram te ministrantia seminata a Deo, et culta.
43: Verbum enim tuum processit, et opus statim fiebat.
44: Processit enim subito fructus multitudinis immensus, et concupiscentiæ gustus multiformes, et flores colore immutabili, et odores odoramenti investigabilis, et die tertia hæc facta sunt.
45: Quarta autem die imperasti fieri solis splendorem, lunæ lumen, stellarum dispositionem:
46: et imperasti eis, ut deservirent futuro plasmato homini.
47: Quinto autem die dixisti septimæ parti, ubi erat aqua congregata, ut procrearet animalia, et volatilia, et pisces: et ita fiebat.
48: aqua muta, et sine anima quæ Dei nutu iubebantur, animalia faciebat, ut ex hoc mirabilia tua nationes enarrent.
49: Et tunc conservasti duas animas: nomen uni vocasti Henoch, et nomen secundæ vocasti Leviathan,
50: et separasti ea ab alterutro. Non enim poterat septima pars, ubi erat aqua congregata, capere ea.
51: Et dedisti Henoch unam partem, quæ siccata est tertio die, ut habitet in ea ubi sunt montes mille.
52: Leviathan autem dedisti septimam partem humidam, et servasti eam, ut fiat in devorationem quibus vis, et quando vis.
53: Sexto autem die imperasti terræ, ut crearet coram te iumenta, et bestias, et reptilia:
54: et super his Adam, quem constituisti ducem super omnibus factis quæ fecisti, et ex eo educimur nos omnes, quemque elegisti populum.
55: Hæc autem omnia dixi coram te Domine, quia propter nos creasti sæculum.
56: Residuas autem gentes ab Adam natas dixisti eas nil esse, et quoniam salivæ assimilatæ sunt, et quasi stillicidium de vase similasti abundantiam eorum.
57: Et nunc Domine, ecce, istæ gentes quæ in nihilum deputatæ sunt, cœperunt dominari nostri, et devorare:
58: nos autem populus tuus quem vocasti primogenitum unigenitum æmulatorem tuum, traditi sumus in manibus eorum:
59: et si propter nos creatum est sæculum, quare non hereditatem possidemus cum sæculo? Usquequo hæc?

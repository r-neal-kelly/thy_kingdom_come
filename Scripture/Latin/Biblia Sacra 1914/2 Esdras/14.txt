1: Et factum est tertio die, et ego sedebam sub quereu.
2: Et ecce, vox exivit contra me de rubo, et dixit: Esdra Esdra. Et dixi: Ecce ego Domine. Et surrexi super pedes meos. Et dixit ad me:
3: Revelans revelatus sum super rubum, et locutus sum Moysi, quando populus meus serviebat in Ægypto,
4: et misi eum, et eduxi populum meum de Ægypto, et adduxi eum super montem Sina, et detinebam eum apud me diebus multis:
5: et enarravi ei mirabilia multa, et ostendi ei temporum secreta et finem: et præcepi ei, dicens:
6: Hæc in palam facies verba, et hæc abscondes.
7: Et nunc tibi dico:
8: Signa quæ demonstravi, et somnia quæ vidisti, et interpretationes quas tu vidisti, in corde tuo repone ea:
9: tu enim recipieris ab omnibus, converteris residuus cum consilio meo et cum similibus tuis, usquequo finiantur tempora.
10: quoniam sæculum perdidit iuventutem suam, et tempora appropinquant senescere.
11: Duodecim enim partibus divisum est sæculum, et transierunt eius decima et dimidium decimæ partis:
12: supersunt autem eius post medium decimæ partis.
13: Nunc ergo dispone domum tuam, et corripe populum tuum, et consolare humiles eorum, et renuntia iam corruptelæ,
14: et dimitte abs te mortales cogitationes, et proiice abs te pondera humana, et exue te iam infirmam naturam, et repone in unam partem molestissima tibi cogitamenta, et festina transmigrare a temporibus his:
15: quæ enim vidisti nunc contigisse mala, iterum horum deteriora facient:
16: quantum enim invalidum fiet sæculum a senectute, tantum multiplicabuntur super inhabitantes mala.
17: Prolongavit enim se magis veritas, et appropinquavit mendacium. Iam enim festinat venire, quam vidisti visionem.
18: Et respondi, et dixi coram te Domine.
19: Ecce enim ego abibo, sicut præcepisti mihi, et corripiam præsentem populum. Qui autem iterum nati fuerint, quis commonebit?
20: Positum est ergo sæculum in tenebris, et qui inhabitant in eo sine lumine.
21: Quoniam lex tua incensa est, propter quod nemo scit quæ a te facta sunt, vel quæ incipient opera.
22: Si enim inveni in te gratiam, immitte in me Spiritum sanctum, et scribam omne quod factum est in sæculo ab initio, quæ erant in lege tua scripta ut possint homines invenire semitam, et qui voluerint vivere in novissimis, vivant.
23: Et respondit ad me, et dixit: Vadens congrega populum, et dices ad eos, ut non quærant te diebus quadraginta.
24: Tu autem præpara tibi buxos multos, et accipe tecum Saream, Dabriam, Salemiam, Echanum, et Asiel, quinque hos qui parati sunt ad scribendum velociter.
25: Et venias huc, et ego accendam in corde tuo lucernam intellectus, quæ non extinguetur quoadusque finiantur quæ incipies scribere.
26: Et tunc perfectis quædam palam facies, quædam sapientibus absconse trades. in crastinum enim hac hora incipies scribere.
27: Et profectus sum, sicut mihi præcepit, et congregavi omnem populum, et dixi:
28: Audi Israel verba hæc:
29: Peregrinati sunt patres nostri ab initio in Ægypto, et liberati sunt inde:
30: et acceperunt legem vitæ, quam non custodierunt, quam et vos post eos transgressi estis:
31: et data est vobis terra in sortem, et terra Sion, et patres vestri, et vos iniquitatem fecistis, et non servastis vias quas præcepit vobis Altissimus:
32: et iustus iudex cum sit, abstulit a vobis in tempore quod donaverat.
33: Et nunc vos hic estis, et fratres vestri introrsum vestrum sunt.
34: Si ergo imperaveritis sensui vestro, et erudieritis cor vestrum, vivi conservati eritis, et post mortem misericordiam consequemini.
35: Iudicium enim post mortem veniet, quando iterum reviviscemus: et tunc iustorum nomina parebunt, et impiorum facta ostendentur.
36: Ad me igitur nemo accedat nunc, neque requirat me usque dies quadraginta.
37: Et accepi quinque viros sicut mandavit mihi, et profecti sumus in campum, et mansimus ibi.
38: Et factus sum in crastinum, et ecce vox vocavit me dicens: Esdra aperi os tuum, et bibe quo te potavero.
39: Et aperui os meum, et ecce calix plenus porrigebatur mihi. Hoc erat plenum sicut aqua: color autem eius ut ignis similis.
40: Et accepi, et bibi: et in eo cum bibissem, cor meum cruciabatur intellectu, et in pectus meum increscebat sapientia. Nam spiritus meus conservabatur memoria.
41: Et apertum est os meum, et non est clausum amplius.
42: Altissimus dedit intellectum quinque viris, et scripserunt quæ dicebantur excessiones noctis, qua non sciebant.
43: Nocte autem manducabant panem, ego autem per diem loquebar, et per noctem non tacebam.
44: Scripti sunt autem per quadraginta dies libri ducenti quattuor.
45: Et factum est cum complevissent quadraginta dies, locutus est Altissimus, dicens: Priora quæ scripsisti, in palam pone, et legant digni et indigni:
46: novissimos autem septuaginta conservabis, ut tradas eos sapientibus de populo tuo.
47: In his enim est vena intellectus, et sapientiæ fons, et scientiæ flumen. Et feci sic.

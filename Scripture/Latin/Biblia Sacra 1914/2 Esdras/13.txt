1: Et factum est post dies septem, et somniavi somnium nocte.
2: Et ecce de mari ventus exurgebat, ut conturbaret omnes fluctus eius.
3: Et vidi, et ecce convalescebat ille homo cum millibus cæli: et ubi vultum suum vertebat ut consideraret, tremebant omnia quæ sub eo videbantur:
4: et ubicumque exibat vox de ore eius, ardescebant omnes qui audiebant voces eius sicut quiescet terra quando senserit ignem.
5: Et vidi post hæc, et ecce congregabatur multitudo hominum, quorum non erat numerus de quattuor ventis cæli, ut debellarent hominem qui ascenderat de mari.
6: Et vidi, et ecce sibimetipsi sculpserat montem magnum, et volavit super eum.
7: Ego autem quæsivi videre regionem vel locum unde sculptus esset mons, et non potui.
8: Et post hæc vidi, et ecce omnes qui congregati sunt ad eum, ut expugnarent eum, timebant valde, tamen audebant pugnare.
9: Et ecce, ut vidit impetum multitudinis venientis, non levavit manum suam, neque frameam tenebat, neque aliquod vas bellicosum nisi solummodo ut vidi,
10: quoniam emisit de ore suo sicut flatum ignis, et de labiis eius spiritus flammæ, et de lingua eius emittebat scintillas et tempestates, et commista sunt omnia simul, hic flatus ignis, et spiritus flammæ, et multitudo tempestatis:
11: et concidit super multitudinem in impetu, quæ præparata erat pugnare, et succendit omnes, ut subito nihil videretur de innumerabili multitudine, nisi solummodo pulvis, et fumi odor: et vidi, et extimui.
12: Et post hæc vidi ipsum hominem descendentem de monte, et vocantem ad se multitudinem aliam pacificam,
13: et accedebat ad eum vultus hominum multorum quorumdam gaudentium, quorundam tristantium: aliqui vero alligati, aliqui adducentes ex eis, qui offerebantur. et ægrotavi a multitudine pavoris, et expergefactus sum, et dixi.
14: Tu ab initio demonstrasti servo tuo mirabilia hæc, et dignum me habuisti ut susciperes deprecationem meam:
15: et nunc demonstra mihi adhuc interpretationem somnii huius.
16: Sicut enim existimo in sensu meo, væ qui derelicti fuerunt in diebus illis: et multo plus væ his qui non sunt derelicti.
17: Qui enim non sunt derelicti, tristes erant.
18: Intelligo nunc quæ sunt reposita in novissimis diebus, et occurrent eis, sed et his qui derelicti sunt.
19: Propter hoc venerunt enim in pericula magna, et necessitates multas, sicut ostendunt somnia hæc.
20: Attamen facilius est periclitantem venire in hunc, quam pertransire, sicut nubem a sæculo, et nunc videre quæ contingunt in novissimo. Et respondit ad me, et dixit:
21: Et visionis interpretationem dicam tibi: et de quibus locutus es adaperiam tibi.
22: Quoniam de his dixisti qui derelicti sunt: hæc est interpretatio.
23: Qui aufert periculum illo tempore, hic se custodivit. qui in periculo inciderunt, hi sunt qui habent opera et fidem ad Fortissimum.
24: Scito ergo quoniam magis beatificati sunt qui derelicti, super eos qui mortui sunt.
25: Hæ interpretationes visionis, quia vidisti virum ascendentem de corde maris,
26: ipse est quem conservat Altissimus multis temporibus, qui per semetipsum liberabit creaturam suam: et ipse disponet, qui derelicti sunt.
27: Et quoniam vidisti de ore eius exire, ut spiritum, et ignem, et tempestatem:
28: et quoniam non tenebat frameam, neque vas bellicosum: corrupti enim impetus eius multitudinem, quæ venerat expugnare eum. hæc est interpretatio.
29: Ecce dies veniunt, quando incipiet Altissimus liberare eos qui super terram sunt:
30: et veniet in excessu mentis super eos qui inhabitant terram.
31: Et alii alios cogitabunt debellare: civitas civitatem, et locus locum, et gens adversus gentem, et regnum adversus regnum.
32: Et erit, cum fient hæc, et contingent signa quæ ante ostendi tibi: et tunc revelabitur filius meus, quem vidisti, ut virum ascendentem.
33: Et erit quando audierint omnes gentes vocem eius: et derelinquet unusquisque in regione sua bellum suum, quod habent ad alterutrum:
34: et colligetur in unum multitudo innumerabilis, sicut volentes venire, et expugnare eum.
35: Ipse autem stabit super cacumen montis Sion.
36: Sion autem veniet, et ostendetur omnibus parata et ædificata, sicut vidisti montem sculpi sine manibus.
37: Ipse autem filius meus arguet quæ adinvenerunt Gentes, impietates eorum has quæ tempestati appropinquaverunt propter mala cogitamenta eorum et cruciamenta quibus incipient cruciari:
38: quæ assimilatæ sunt flammæ, et perdet eos sine labore per legem quæ igni assimilata est.
39: Et quoniam vidisti eum colligentem ad se aliam multitudinem pacificam,
40: hæ sunt decem tribus, quæ captivæ factæ sunt de terra sua in diebus Osee regis, quem captivum duxit Salmanasar rex Assyriorum: et transtulit eos trans flumen, et translati sunt in terram aliam.
41: Ipsi autem sibi dederunt consilium hoc ut derelinquerent multitudinem gentium, et proficiscerentur in ulteriorem regionem, ubi numquam inhabitavit genus humanum:
42: vel ibi observare legitima sua, quæ non fuerant servantes in regione sua.
43: Per introitus autem angustos fluminis Euphraten introierunt.
44: Fecit enim eis tunc Altissimus signa, et statuit venas fluminis usquequo transirent.
45: Per eam enim regionem erat via multa itineris, anni unius et dimidii: nam regio illa vocatur Arsareth.
46: Tunc inhabitaverunt ibi usque in novissimo tempore: et nunc iterum cum cœperint venire,
47: iterum Altissimus statuet venas fluminis ut possint transire: propter hæc vidisti multitudinem cum pace.
48: Sed et qui derelicti sunt de populo tuo, hi sunt qui inveniuntur intra terminum meum.
49: Factum erit ergo, quando incipiet perdere multitudinem earum, quæ collectæ sunt gentes, proteget eos qui superaverunt populum:
50: et tunc ostendet eis multa plurima portenta.
51: Et dixi ego, Dominator Domine, hoc mihi ostende, propter quod vidi virum ascendentem de corde maris. Et dixit mihi:
52: Sicut non potes hæc vel scrutari, vel scire quæ sunt in profundo maris: sic non poterit quisque super terram videre filium meum, vel eos qui cum eo sunt, nisi in tempore diei.
53: Hæc est interpretatio somnii quod vidisti, et propter quod illuminatus es hic solus.
54: Dereliquisti enim tuam, et circa meam vocasti legem, et quæsisti.
55: Vitam enim tuam disposuisti in sapientia, et sensum tuum vocasti matrem:
56: et propter hoc ostendi tibi merces apud Altissimum. erit enim post alios tres dies, ad te alia loquar, et exponam tibi gravia et mirabilia.
57: Et profectus sum, et transii in campum, multum glorificans et laudans Altissimum de mirabilibus quæ per tempus faciebat:
58: et quoniam gubernat ipsum, et quæ sunt in temporibus illata, et sedi ibi tribus diebus.

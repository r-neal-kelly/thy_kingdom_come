1: Væ tibi Babylon et Asia, væ tibi Ægypte et Syria.
2: Præcingite vos saccis et ciliciis, et plangite filios vestros, et dolete: quoniam appropinquavit contritio vestra.
3: Immissus est vobis gladius, et quis est qui avertat illum?
4: Immissus est in vobis ignis, et quis est qui extinguat illum?
5: Immissa sunt vobis mala, et quis est qui repellat ea?
6: Numquid repellet aliquis leonem esurientem in silva, aut extinguet ignem in stipula, mox quando cœperit ardere?
7: Numquid repellet aliquis sagittam a sagittario forti missam?
8: Dominus fortis immittit mala, et quis est qui repellat ea?
9: Exiit ignis ex iracundia eius, et quis est qui extinguat eum?
10: Coruscabit, et quis non timebit? Tonabit, et quis non pavebit?
11: Dominus comminabitur, et quis non funditus conteretur a facie ipsius?
12: Terra tremuit et fundamenta eius, mare fluctuat de profundo, et fluctus eius disturbabuntur, et pisces eius a facie Domini, et a gloria virtutis eius:
13: quoniam fortis dextera eius quæ arcum tendit: sagittæ eius acutæ quæ ab ipso mittuntur, non deficient, cum cœperint mitti in fines terræ.
14: Ecce mittuntur mala, et non revertentur donec veniant super terram.
15: Ignis succenditur, et non extinguetur, donec consumat fundamenta terræ.
16: Quemadmodum non redit sagitta missa a valido sagittario, sic non revertentur mala quæ missa fuerint in terram.
17: Væ mihi væ mihi: quis me liberabit in illis diebus?
18: Initium dolorum et multi gemitus, initium famis et multi interitus, initium bellorum et formidabunt potestates, initium malorum et trepidabunt omnes.
19: In his quid faciam, cum venerint mala?
20: Ecce fames et plaga, et tribulatio, et angustia missa sunt flagella in emendatione,
21: et in his omnibus se non convertent ab iniquitatibus suis, neque flagellorum memores erunt semper.
22: Ecce, erit annonæ vilitas super terram, sic ut putent sibi esse directam pacem, et tunc germinabunt mala super terram, gladius, fames, et magna confusio.
23: A fame enim plurimi qui inhabitant terram interient, et gladius perdet ceteros qui superaverint a fame,
24: et mortui sicut stercora proiicientur, et non erit qui consoletur eos. Derelinquetur enim terra deserta, et civitates eius deiicientur.
25: Non derelinquetur qui colat terram, et qui seminet eam.
26: Ligna dabunt fructus, et quis vindemiabit illa?
27: Uva matura fiet, et quis calcabit illam? erit enim locis magna desertio.
28: Cupiet enim homo hominem videre, vel vocem eius audire.
29: Relinquentur enim de civitate decem, et duo de agro qui absconderint se in densis nemoribus, et scissuris petrarum:
30: quemadmodum derelinquuntur in oliveto et singulis arboribus tres aut quattuor olivæ.
31: aut sicut in vinea vindemiata racemi relinquuntur ab his qui diligenter vineam scrutantur:
32: sic relinquentur in diebus illis tres aut quattuor ab scrutantibus domos eorum in romphæa.
33: Et relinquetur terra deserta, et agri eius inveterabunt, et viæ eius, et omnes semitæ eius germinabunt spinas, eo quod non transient homines per eam.
34: Lugebunt virgines non habentes sponsos, lugebunt mulieres non habentes viros, lugebunt filiæ earum non habentes adiutorium:
35: sponsi earum in bello consumentur, et viri earum in fame exterentur.
36: Audite vero ista, et cognoscite ea servi Domini.
37: Ecce verbum Domini, excipite illud: ne diis credatis de quibus dicit Dominus.
38: Ecce appropinquant mala, et non tardant.
39: Quemadmodum prægnans cum parit in nono mense filium suum, appropinquante hora partus eius ante horas duas vel tres, dolores circumeunt ventrem eius, et prodeunte infante de ventre non tardabunt uno puncto:
40: sic non morabuntur mala ad prodeundum super terram, et sæculum gemet, et dolores circumtenebunt illud.
41: Audite verbum, plebs mea: parate vos in pugnam, et in malis sic estote, quasi advenæ terræ.
42: Qui vendit, quasi qui fugiat; et qui emit, quasi qui perditurus.
43: Qui mercatur, quasi qui fructum non capiat: et qui ædificat, quasi non habitaturus.
44: Qui seminat, quasi qui non metet: sic et qui vineam putat, quasi non vindemiaturus.
45: Qui nubunt, sic quasi filios non facturi: et qui non nubunt, sic quasi vidui.
46: Propter quod qui laborant, sine causa laborant:
47: Fructus enim illorum alienigenæ metent, et substantiam illorum rapient, et domos evertent, et filios eorum captivabunt, quia in captivitate et fame generant natos suos.
48: Et qui negotiantur in rapina, quantum diu exornant civitates et domos suas, et possessiones et personas suas,
49: tanto magis adzelabor eos super peccata sua, dicit Dominus:
50: Quomodo zelatur fornicaria mulierem idoneam et bonam valde,
51: sic zelabitur iustitia iniquitatem cum exornat se, et accusat eam in facie, cum venerit qui defendat exquirentem omne peccatum super terram.
52: Propterea nolite similari ei, nec operibus eius:
53: quoniam adhuc pusillum, et tolletur iniquitas a terra, et iustitia regnabit in vos.
54: Non dicat peccator se non peccasse: quoniam carbones ignis comburet super caput eius, qui dicit: Non peccavi coram Domino Deo et gloria ipsius.
55: Ecce Dominus cognoscet omnia opera hominum, et adinventiones illorum, et cogitationes illorum, et corda illorum.
56: Dixit enim: Fiat terra, et facta est: fiat cælum, et factum est.
57: Et in verbo illius stellæ fundatæ sunt, et novit numerum stellarum.
58: Qui scrutatur abyssum, et thesauros illarum: qui mensus est mare, et conceptum eius.
59: Qui conclusit mare in medio aquarum, et suspendit terram super aquas verbo suo.
60: Qui extendit cælum quasi cameram, super aquas fundavit eum.
61: Qui posuit in deserto fontes aquarum, et super verticem montium lacus ad emittendum flumina ab eminenti petra, ut potaret terram.
62: Qui finxit hominem, et posuit cor suum in medio corporis, et misit ei spiritum, vitam et intellectum,
63: et spiramen Dei omnipotentis qui fecit omnia, et scrutinat omnia absconsa in absconsis terræ.
64: Hic novit adinventionem vestram, et quæ cogitatis in cordibus vestris, peccantes et volentes occultare peccata vestra.
65: Propter quod Dominus scrutinando scrutinavit omnia opera vestra, et traducet vos omnes,
66: et vos confusi eritis cum processerint peccata vestra coram hominibus, et iniquitates erunt, quæ accusatores stabunt in die illo.
67: Quid facietis? aut quomodo abscondetis peccata vestra coram Deo et angelis eius?
68: Ecce iudex Deus, timete eum. Desinite a peccatis vestris, et obliviscamini iniquitates vestras iam agere eas in sempiterno, et Deus educet vos, et liberabit de omni tribulatione.
69: Ecce enim incenditur ardor super vos turbæ copiosæ, et rapient quosdam ex vobis, et cibabunt idolis occisos:
70: et qui consenserint eis, erunt illis in derisum, et in improperium, et in conculcationem.
71: erit enim locis locus, et in vicinas civitates exurrectio multa super timentes Dominum.
72: Erunt quasi insani nemini parcentes, ad diripiendum et devastandum adhuc timentes Dominum.
73: quia devastabunt et diripient substantias, et de domibus suis eos eiicient.
74: Tunc parebit probatio electorum meorum, ut aurum quod probatur ab igne.
75: Audite dilecti mei, dicit Dominus: Ecce adsunt dies tribulationis, et de his liberabo vos.
76: Ne timeatis, nec hæsitetis, quoniam Deus dux vester est.
77: Et qui servat mandata et præcepta mea, dicit Dominus Deus ne præponderent vos peccata vestra, ne superelevent se iniquitates vestræ.
78: Væ qui constringuntur a peccatis suis, et obteguntur ab iniquitatibus suis, quemadmodum ager constringitur a silva, et spinis tegitur semita eius per quam non transit homo, et excluditur, et mittitur ad devorationem ignis.

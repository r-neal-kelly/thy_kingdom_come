1: Et respondit ad me, et dixit, Metiens metire tempus in semetipso: et erit cum videris, quando transierit pars quædam signorum quæ prædicta sunt,
2: tunc intelliges quoniam ipsum est tempus in quo incipiet Altissimus visitare sæculum quod ab eo factum est.
3: Et quando videbitur in sæculo motio locorum, et populorum turbatio,
4: tunc intelliges quoniam de his erat Altissimus locutus a diebus qui fuerunt ante te ab initio.
5: Sicut enim omne quod factum est in sæculo initium habet, pariter et consummationem, et consummatio est manifesta:
6: sic et Altissimi tempora initia habent manifesta in prodigiis et virtutibus, et consummationes in actu et in signis.
7: Et erit, omnis qui salvus factus fuerit, et qui poterit effugere per opera sua et per fidem in qua credidistis,
8: relinquetur de prædictis periculis, et videbit salutare meum in terra mea, et in finibus meis, quoniam sanctificavi me a sæculo.
9: Et tunc miserebuntur qui nunc abusi sunt vias meas: et in tormentis commorabuntur hi qui eas proiecerunt in contemptu.
10: Qui enim non cognoverunt me, viventes beneficia consecuti:
11: et qui fastidierunt legem meam, cum adhuc erant habentes libertatem,
12: et cum adhuc esset eis apertus pœnitentiæ locus, non intellexerunt, sed spreverunt: hos oportet post mortem in cruciamento cognoscere.
13: Tu ergo noli adhuc curiosus esse, quomodo impii cruciabuntur: sed inquire quomodo iusti salvabuntur, et quorum sæculum, et propter quo sæculum, et quando.
14: Et respondi, et dixi,
15: Olim locutus sum, et nunc dico, et postea dicam: quoniam plures sunt qui pereunt, quam qui salvabuntur:
16: sicut multiplicatur fluctus super guttam. Et respondit ad me, et dixit,
17: Qualis ager, talia et semina: et quales flores, tales et tincturæ: et qualis operator, talis et creatio: et qualis agricola, talis cultura: quoniam tempus erat sæculi.
18: Et nunc cum essem parans eis his qui nunc sunt; antequam fieret sæculum, in quo habitarent: et nemo mihi contradixit.
19: tunc enim quisque, et nunc creatur in mundo hoc parato, et messe indeficienti, et lege investigabili corrupti sunt mores eorum.
20: Et consideravi sæculum, et ecce erat periculum propter cogitationes quæ in eo advenerunt.
21: Et vidi, et peperci ei valde: et servavi mihi acinum de botro, et plantationem de tribu multa.
22: Pereat ergo multitudo quæ sine causa nata est, et servetur acinus meus, et plantatio mea: quia cum multo labore perfeci.
23: Tu autem si adhuc intromittas septem dies alios, sed non ieiunabis in eis:
24: Ibis in campum florum, ubi domus non est ædificata: et manducabis solummodo de floribus campi, et carnem non gustabis, et vinum non bibes, sed solummodo flores:
25: deprecare Altissimum sine intermissione, et veniam, et loquar tecum.
26: Et profectus sum, sicut dixit mihi in campum, qui vocatur Ardath, et sedi ibi in floribus. Et de herbis agri manducavi, et facta est esca earum mihi in saturitatem.
27: Et factum est post dies septem, et ego discumbebam supra fœnum, et cor meum iterum turbabatur sicut ante.
28: Et apertum est os meum, et inchoavi dicere coram Altissimo, et dixi,
29: O Domine, te nobis ostendens ostensus es patribus nostris in deserto, quod non calcatur, et infructuoso, quando erant exeuntes de Ægypto: et dicens dixisti,
30: Tu Israel audi me, et semen Iacob intende sermonibus meis.
31: Ecce enim ego semino in vobis legem meam, et faciet in vobis fructum, et glorificabimini in eo per sæculum.
32: Nam patres nostri accipientes legem, non servaverunt, et legitima mea non custodierunt, et factus est fructus legis non parens: nec enim poterat, quoniam tuus erat.
33: Nam qui acceperunt, perierunt, non custodientes quod in eis seminatum fuerat.
34: Et ecce, consuetudo est, ut, cum acceperit terra semen, vel navem mare, vel vas aliquod escam vel potum: cum fuerit exterminatum id, in quo seminatum est, vel in quod missum est:
35: simul id quod seminatum, vel missum est, vel quæ suscepta sunt, exterminantur, et suscepta iam non manent apud nos: sed nobis sic non factum est.
36: Nos quidem qui legem accepimus peccantes perivimus, et cor nostrum quod suscepit eam:
37: nam lex non periit, sed permansit in suo labore.
38: Et cum loquerer hæc in corde meo, respexi oculis meis, et vidi mulierem in dextera parte, et ecce hæc lugebat, et plorabat cum voce magna, et animo dolebat valde, et vestimenta eius discissa, et cinis super caput eius.
39: Et dimisi cogitatus, in quibus eram cogitans, et conversus sum ad eam, et dixi ei,
40: Ut quid fles? et quid doles animo? Et dixit ad me,
41: Dimitte me Domine meus, ut defleam me, et adiiciam dolorem: quoniam valde amaro sum animo, et humiliata sum valde.
42: Et dixi ei, Quid passa es? dic mihi. Et dixit ad me,
43: Sterilis fui ego famula tua, et non peperi, habens maritum annis triginta.
44: Ego enim per singulas horas, et per singulos dies, et annos hos triginta deprecor Altissimum nocte ac die.
45: Et factum est, post triginta annos exaudivit me Deus ancillam tuam, et vidit humilitatem meam, et attendit tribulationi meæ, et dedit mihi filium: et iucundata sum super eum valde ego, et vir meus, et omnes cives mei, et honorificabamus valde Fortem.
46: Et nutrivi eum cum labore multo.
47: Et factum est cum crevisset, et venisset accipere uxorem, feci diem epuli.

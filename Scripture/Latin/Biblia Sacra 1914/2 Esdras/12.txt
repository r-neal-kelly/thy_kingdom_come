1: Et factum est, dum loqueretur leo verba hæc ad aquilam: et vidi,
2: et ecce quod superaverat caput, et non comparuerunt quattuor alæ illæ quæ ad eum transierunt, et erectæ sunt ut regnarent: et erat regnum eorum exile, et tumultu plenum.
3: Et vidi, et ecce ipsa non apparebant, et omne corpus aquilæ incendebatur, et expavescebat terra valde, et ego a tumultu et excessu mentis, et a magno timore vigilavi, et dixi spiritui meo,
4: Ecce tu præstitisti mihi hoc in eo, quod scrutaris vias Altissimi.
5: Ecce adhuc fatigatus sum animo, et spiritu meo invalidus sum valde, et nec modica est in me virtus a multo timore, quam expavi nocte hac.
6: Nunc ergo orabo Altissimum, ut me confortet usque in finem.
7: Et dixi, Dominator Domine, si inveni gratiam ante oculos tuos, et si iustificatus sum apud te præ multis, et si certe ascendit deprecatio mea ante faciem tuam,
8: conforta me, et ostende servo tuo mihi interpretationem et distinctionem visus horribilis huius, ut plenissime consoleris animam meam.
9: Dignum enim me habuisti ostendere mihi temporum novissima. Et dixit ad me,
10: Hæc est interpretatio visionis huius.
11: Aquilam quam vidisti ascendentem de mari, hoc est regum quod visum est in visione Danieli fratri tuo.
12: Sed non est illi interpretatum quoniam ego nunc tibi interpretor.
13: Ecce dies veniunt, et exurget regnum super terram, et erit timor acrior omnium regnorum quæ fuerunt ante eum.
14: Regnabunt autem in ea reges duodecim, unus post unum.
15: Nam secundus incipiet regnare, et ipse tenebit amplius tempus præ duodecim.
16: Hæc est interpretatio duodecim alarum quas vidisti.
17: Et quam audisti vocem quæ locuta est, non de capitibus eius exeuntem, sed de medio corporis eius,
18: hæc est interpretatio, quoniam post tempus regni illius nascentur contentiones non modicæ, et periclitabitur ut cadat: et non cadet tunc, sed iterum constituetur in suum initium.
19: Et quoniam vidisti subalares octo cohærentes alis eius,
20: hæc est interpretatio. exurgent in ipso octo reges, quorum erunt tempora levia, et anni citati, et duo quidem ex ipsis perient.
21: Appropinquante autem tempore medio quattuor servabuntur in tempore, cum incipiet appropinquare tempus eius ut finiatur: duo vero in finem servabuntur.
22: Et quoniam vidisti tria capita quiescentia,
23: hæc est interpretatio: in novissimis eius suscitabit Altissimus tria regna, et revocabit in ea multa. et dominabuntur terram,
24: et qui habitant in ea, cum labore multo super omnes qui fuerunt ante hos. propter hoc ipsi vocati sunt capita aquilæ.
25: Isti enim erunt qui recapitulabunt impietates eius, et qui perficient novissima eius.
26: Et quoniam vidisti caput maius non apparens, hæc est interpretatio eius. quoniam unus ex eis super lectum suum morietur, et tamen cum tormentis.
27: Nam duo qui perseveraverint, gladius eos comedet.
28: Unius enim gladius comedet qui cum eo: sed tamen hic gladio in novissimis cadet.
29: Et quoniam vidisti duas subalares traiicientes super caput quod est in dextera parte,
30: hæc est interpretatio. hi sunt quos conservavit Altissimus in finem suum, hoc est regnum exile, et turbationis plenum.
31: Sicut vidisti et leonem, quem vidisti de silva evigilantem, et rugientem, et loquentem ad aquilam, et arguentem eam, et iniustitias ipsius per omnes sermones eius sicut audisti:
32: hic est ventus quem servavit Altissimus in finem ad eos, et impietates ipsorum: et arguet illos, et incutiet coram ipsis discerptiones eorum.
33: Statuet enim eos in iudicio vivos: et erit, cum arguerit eos, tunc corripiet eos.
34: Nam residuum populum meum liberabit cum miseria, qui salvati sunt super fines meos, et iucundabit eos quoadusque veniet finis dies iudicii, de quo locutus sum tibi ab initio.
35: Hoc somnium quod vidisti, et hæ interpretationes.
36: Tu ergo solus dignus fuisti scire Altissimi secretum hoc.
37: Scribe ergo omnia ista in libro quæ vidisti, et pone ea in loco abscondito:
38: et docebis ea sapientes de populo tuo, quorum corda scis posse capere, et servare secreta hæc.
39: Tu autem adhuc sustine hic alios dies septem, ut tibi ostendatur quidquid visum fuerit Altissimo ostendere tibi.
40: Et profectus est a me. Et factum est, cum audisset omnis populus quoniam pertransierunt septem dies, et ego non fuissem reversus in civitatem, et congregavit se omnis a minimo usque ad maximum: et venit ad me, et dixerunt mihi dicentes:
41: Quid peccavimus tibi, et quid iniuste egimus in te, quoniam derelinquens nos sedisti in loco hoc?
42: Tu enim nobis superes solus ex omnibus populis, sicut botrus de vinea, et sicut lucerna in loco obscuro, et sicut portus et navis salvata a tempestate.
43: Aut non sufficiunt nobis mala quæ contingunt?
44: Si ergo tu nos dereliqueris, quanto nobis erat melius si essemus succensi et nos cum incendio Sion?
45: Nec enim nos sumus meliores eorum qui ibi mortui sunt. Et ploraverunt voce magna. Et respondi ad eos, et dixi:
46: Confide Israel, et noli tristari tu domus Iacob.
47: Est enim memoria vestri coram Altissimo, et Fortis non est oblitus vestri in tentatione.
48: Ego enim non dereliqui vos, neque excessi a vobis: sed veni in hunc locum ut deprecarer pro desolatione Sion, ut quærerem misericordiam pro humilitate sanctificationis vestræ.
49: Et nunc ite unusquisque vestrum in domum suam, et ego veniam ad vos post dies istos.
50: Et profectus est populus, sicut dixi ei, in civitatem:
51: ego autem sedi in campo septem diebus, sicut mihi mandavit: et manducabam de floribus solummodo agri, de herbis facta est esca mihi in diebus illis.

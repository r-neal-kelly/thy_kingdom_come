1: Et factum est, cum finissem loqui verba hæc, missus est ad me angelus qui missus fuerat ad me primis noctibus,
2: et dixit ad me, Surge Esdra, et audi sermones quos veni loqui ad te.
3: Et dixi, Loquere Deus meus, Et dixit ad me, Mare positum est in spatioso loco, ut esset altum et immensum:
4: erit autem ei introitus in angusto loco positus, ut esset similis fluminibus.
5: Quis enim volens voluerit ingredi mare, et videre eum, vel dominari eius: si non transierit angustum, in latitudinem quomodo venire poterit?
6: Item aliud, Civitas est ædificata, et posita in loco campestri: est autem plena omnium bonorum.
7: introitus eius angustus et in præcipiti positus, ut esset a dextris quidem ignis, a sinistris aqua alta:
8: semita autem est una sola inter eos posita, hoc est, inter ignem et aquam, ut non capiat semita, nisi solummodo vestigium hominis.
9: Si autem dabitur civitas homini in hereditatem, si numquam antepositum periculum pertransierit, quomodo accipiet hereditatem suam?
10: Et dixi, Sic Domine. Et dixit ad me, Sic est: et Israel pars.
11: Propter eos enim feci sæculum, et quando transgressus est Adam constitutiones meas, iudicatum est quod factum est.
12: Et facti sunt introitus huius sæculi angusti, et dolentes, et laboriosi: pauci autem et mali, et periculorum pleni: et labore magnopere fulti.
13: nam maioris sæculi introitus spatiosi et securi, et facientes immortalitatis fructum.
14: Si ergo ingredientes non fuerunt ingressi qui vivunt, angusta et vana hæc: non poterunt recipere quæ sunt reposita.
15: Nunc ergo quare tu conturbaris, cum sis corruptibilis? et quid moveris tu, cum sis mortalis?
16: Et quare non accepisti in corde tuo quod est futurum, sed quod in præsenti?
17: Respondi et dixi, Dominator Domine, ecce disposuisti lege tua, quoniam iusti hereditabunt hæc, impii autem peribunt.
18: Iusti autem ferent angusta, sperantes spatiosa. qui enim impie gesserunt, at angusta passi sunt, et spatiosa non videbunt.
19: Et dixit ad me, Non est iudex super Deum, neque intelligens super Altissimum.
20: Pereunt enim multi præsentes, quia negligitur quæ anteposita est Dei lex.
21: Mandans enim mandavit Deus venientibus, quando venerunt, quid facientes viverent, et quid observantes non punirentur.
22: Hi autem non sunt persuasi, et contradixerunt ei, et constituerunt sibi cogitamen vanitatis,
23: et proposuerunt sibi circumventiones delictorum, et superdixerunt Altissimo non esse, et vias eius non cognoverunt,
24: et legem eius spreverunt, et sponsiones eius abnegaverunt, et in legitimis eius fidem non habuerunt, et opera eius non perfecerunt.
25: propter hoc Esdra vacua vacuis, et plena plenis.
26: Ecce tempus veniet, et erit quando venient signa quæ prædixi tibi, et apparebit sponsa, et apparescens ostendetur quæ nunc subducitur terra:
27: et omnis qui liberatus est de prædictis malis, ipse videbit mirabilia mea.
28: Revelabitur enim filius meus IESUS cum his qui cum eo sunt, et iucundabuntur qui relicti sunt in annis quadringentis.
29: Et erit post annos hos, et morietur filius meus CHRISTUS, et omnes qui spiramentum habent homines:
30: et convertetur sæculum in antiquum silentium diebus septem, sicut in prioribus iudiciis, ita ut nemo derelinquatur.
31: Et erit post dies septem, et excitabitur quod nondum vigilat sæculum, et morietur corruptum:
32: et terra reddet quæ in ea dormiunt, et pulvis qui in eo silentio habitant, et promptuaria reddent quæ eis commendatæ sunt animæ.
33: Et revelabitur Altissimus super sedem iudicii, et pertransibunt miseriæ, et longanimitas congregabitur.
34: Iudicium autem solum remanebit, veritas stabit, et fides convalescet,
35: et opus subsequetur, et merces ostendetur, et iustitiæ vigilabunt, et iniustitiæ non dominabuntur.
36: Et dixi, Primus Abraham propter Sodomitas oravit, et Moyses pro patribus qui in deserto peccaverunt,
37: et qui post eum pro Israel in diebus Achaz, et Samuelis,
38: et David pro confractione, et Salomon pro eis qui venerunt in sanctificationem.
39: Et Elias pro his qui pluviam acceperunt, et pro mortuo ut viveret,
40: et Ezechias pro populo in diebus Sennacherib, et multi pro multis.
41: Si ergo modo quando corruptibile increvit, et iniustitia multiplicata est, et oraverunt iusti pro impiis: quare et nunc sic non erit?
42: Et respondit ad me, et dixit, Præsens sæculum non est finis, gloria in eo frequens manet: propter hoc oraverunt pro invalidis.
43: Dies enim iudicii erit finis temporis huius, et initium temporis futuræ immortalitatis, in quo transivit corruptela:
44: soluta est intemperantia, abscissa est incredulitas: crevit autem iustitia, orta est veritas.
45: tunc enim nemo poterit salvare eum qui periit, neque demergere qui vicit. Et respondi,
46: et dixi, Hic est sermo meus primus et novissimus, quoniam melius erat non dare terram Adam, vel cum iam dedisset, coercere eum ut non peccaret.
47: Quid enim prodest hominibus in præsenti vivere in tristitia, et mortuos sperare punitionem?
48: O tu quid fecisti Adam? Si enim tu peccasti, non est factus solius tuus casus, sed et noster qui ex te advenimus.
49: Quid enim prodest nobis, si promissum est nobis immortale tempus: nos autem mortalia opera egimus?
50: Et quoniam prædicta est nobis perennis spes, nos vero pessimi vani facti sumus.
51: Et quoniam reposita sunt nobis habitacula sanitatis et securitatis: nos vero male conversati sumus.
52: Et quoniam reposita est gloria Altissimi protegere eos qui tarde conversati sunt: nos autem pessimis viis ambulavimus.
53: Et quoniam ostendetur paradisus, cuius fructus incorruptus perseverat, in quo est securitas et medela:
54: nos vero non ingrediemur. in ingratis enim locis conversati sumus.
55: Et quoniam super stellas fulgebunt facies eorum qui abstinentiam habuerunt: nostræ autem facies super tenebras nigræ.
56: non enim cogitavimus viventes quando iniquitatem faciebamus, quod incipiemus post mortem pati.
57: Et respondit, et dixit, Hoc est cogitamentum certaminis quod certabit qui super terram natus est homo,
58: ut si victus fuerit, patiatur quod dixisti: si autem vicerit, recipiet quod dico:
59: quoniam hæc est vita quam Moyses dixit cum viveret, ad populum, dicens, Elige tibi vitam, ut vivas.
60: Non crediderunt autem ei, sed nec post eum prophetis: sed nec mihi qui locutus sum ad eos,
61: quoniam non esset tristitia in perditionem eorum. sicut futurum est gaudium super eos, quibus persuasa est salus.
62: Et respondi, et dixi, Scio Domine, quoniam vocatus est Altissimus misericors in eo, quod misereatur his qui nondum in sæculo advenerunt,
63: et quod miseretur illis qui conversionem faciunt in lege eius:
64: et longanimis est, quoniam longanimitatem præstat his qui peccaverunt quasi suis operibus:
65: et munificus est, quoniam quidem donare vult pro exigentiis:
66: et multæ misericordiæ, quoniam multiplicat magis misericordias his qui præsentes sunt, et qui præterierunt, et qui futuri sunt.
67: Si enim non multiplicaverit misericordias suas: non vivificabitur sæculum cum his qui inhereditabunt in eo.
68: Et donat: quoniam si non donaverit de bonitate sua, ut alleventur hi qui iniquitatem fecerunt, de suis iniquitatibus non poterit decies millesima pars vivificari hominum.
69: Et iudex si non ignoverit his qui curati sunt verbo eius, et deleverit multitudinem contentionum: non fortassis derelinquerentur in innumerabili multitudine, nisi pauci valde.

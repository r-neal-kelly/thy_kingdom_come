1: De signis autem: ecce dies venient, in quibus apprehendentur qui inhabitant terram in censu multo: et abscondetur veritatis via: et sterilis erit a fide regio:
2: et multiplicabitur iniustitia super hanc quam ipse tu vides, et super quam audisti olim:
3: et erit imposito vestigio quam nunc vides regnare regionem, et videbunt eam desertam.
4: Si autem tibi dederit Altissimus vivere, videbis post tertiam tuam, et relucescet subito sol noctu, et luna ter in die,
5: et de ligno sanguis stillabit, et lapis dabit vocem suam, et populi commovebuntur:
6: et regnabit, quem non sperant qui inhabitant super terram, et volatilia commigrationem facient:
7: et mare Sodomiticum pisces reiiciet, et dabit vocem noctu, quam non noverant multi. omnes autem audient vocem eius,
8: et chaos fiet per loca multa, et ignis frequenter remittetur, et bestiæ agrestes transmigrabunt, et mulieres menstruatæ parient monstra,
9: et in dulcibus aquis salsæ invenientur, et amici omnes semetipsos expugnabunt: et abscondetur tunc sensus, et intellectus separabitur in promptuarium suum:
10: et quæretur a multis, et non invenietur: et multiplicabitur iniustitia, et incontinentia super terram.
11: Et interrogabit regio proximam suam, et dicet, Numquid per te pertransiit iustitia iustum faciens? Et hoc negabit.
12: Et erit in illo tempore, et sperabunt homines, et non impetrabunt: laborabunt, et non dirigentur viæ eorum.
13: Hæc signa dicere tibi permissum est mihi: et si oraveris iterum et ploraveris, sicut et nunc, et ieiunaveris septem diebus, audies iterato horum maiora.
14: Et evigilavi, et corpus meum horruit valde: et anima mea laboravit, ut deficeret:
15: et tenuit me qui venit angelus, qui loquebatur in me, et confortavit me, et statuit me super pedes.
16: Et factum est in nocte secunda, et venit ad me Salathiel dux populi, et dixit mihi, Ubi eras? et quare vultus tuus tristis?
17: An nescis, quoniam tibi creditus est Israel in regione transmigrationis eorum?
18: Exurge ergo, et gusta panem, et non derelinquas nos, sicut pastor gregem suum in manibus luporum malignorum.
19: Et dixi ei, Vade a me, et non appropies ad me. Et audivit, ut dixi: et recessit a me.
20: Et ego ieiunavi diebus septem ululans et plorans, sicut mihi mandavit Uriel angelus.
21: Et factum est post dies septem, et iterum cogitationes cordis mei molestæ erant mihi valde,
22: et resumpsit anima mea spiritum intellectus: et iterum cœpi loqui coram Altissimo sermones,
23: et dixi, Dominator Domine ex omni silva terræ, et omnibus arboribus eius, elegisti vineam unicam:
24: et ex omni terra orbis, elegisti tibi foveam unam: et ex omnibus floribus orbis, elegisti tibi lilium unum:
25: et ex omnibus abyssis maris, replesti tibi rivum unum: et ex omnibus ædificatis civitatibus, sanctificasti tibimetipsi Sion:
26: et ex omnibus creatis volatilibus, nominasti tibi columbam unam: et ex omnibus plasmatis pecoribus, providisti tibi ovem unam:
27: et ex omnibus multiplicatis populis, acquisivisti tibi populum unum: et ab omnibus probatam legem donasti huc, quem desiderasti populo.
28: Et nunc Domine, ut quid tradidisti unum pluribus? Et præparasti super unam radicem alias, et disperdidisti unicum tuum in multis:
29: et conculcaverunt eum, qui contradicebant sponsionibus tuis, quique tuis testamentis non credebant.
30: Et si odiens odisti populum tuum, tuis manibus debet castigari.
31: Et factum est, cum locutus essem sermones, et missus est angelus ad me, qui ante venerat ad me præterita nocte,
32: et dixit mihi, Audi me, et instruam te: et intende mihi, et adiiciam coram te.
33: Et dixi, Loquere Domine meus. Et dixit ad me, Valde tu in excessu mentis factus es pro Israel: an plus dilexisti eum, quam qui eum fecit?
34: Et dixi ad eum, Non Domine, sed dolens locutus sum. Torquent enim me renes mei per omnem horam, quærentem apprehendere semitam Altissimi, et investigare partem iudicii eius.
35: Et dixit ad me, Non potes. Et dixi, Quare Domine? Ad quid nascebar, aut quare non fiebat matrix matris meæ mihi sepulchrum, ut non viderem laborem Iacob, et defatigationem generis Israel?
36: Et dixit ad me, Numera mihi quæ necdum venerant, et collige mihi dispersas guttas, et revirida mihi aridos flores,
37: et aperi mihi clausa promptuaria, et produc mihi inclusos in eis flatus; demonstra mihi vocis imaginem: et tunc ostendam tibi laborem quem rogas videre.
38: Et dixi, Dominator Domine, quis enim est qui potest hæc scire, nisi qui cum hominibus habitationem non habet?
39: Ego autem insipiens: et quomodo potero dicere de his, quibus me interrogasti?
40: Et dixit ad me, Quomodo non potes facere unum de his quæ dicta sunt: sic non poteris invenire iudicium meum, aut in fine charitatem, quam populo promisi.
41: Et dixi, Sed ecce Domine tu prope es his qui in finem sunt: et quid facient qui ante me fuerunt, aut nos, aut hi qui post nos?
42: Et dixit ad me, Coronæ assimilabo iudicium meum. Sicut non novissimorum tarditas, sic nec priorum velocitas.
43: Et respondi, et dixi, Nec poteras facere eos qui facti sunt, et qui sunt, et qui futuri sunt, in unum, ut celerius iudicium tuum ostendas?
44: Et respondit ad me, et dixit, Non potest festinare creatura super creatorem, nec sustinere sæculum eos qui in eo creandi sunt, in unum.
45: Et dixi. Quo modo dixisti servo tuo, quoniam vivificans vivificasti a te creatam creaturam in unum, et sustinebat creatura: poterit et nunc portare præsentes in unum.
46: Et dixit ad me, Interroga matricem mulieris, et dices ad eam, Et si paris, quare per tempus? Roga ergo eam, ut det decem in unum.
47: Et dixi, Non utique poterit: sed secundum tempus.
48: Et dixit ad me, Et ego dedi matricem terræ his qui seminati sunt super eam per tempus.
49: Quemadmodum enim infans non parit ea, quæ senum sunt: sic ego disposui a me creatum sæculum.
50: Et interrogavi, et dixi, Cum iam dederis mihi viam, loquar coram te: nam mater nostra, de qua dixisti mihi, adhuc iuvenis est: iam senectuti appropinquat.
51: Et respondit ad me, et dixit, Interroga eam quæ parit, et dicet tibi.
52: Dices enim ei, Quare quos peperisti, nunc non sunt similes his qui ante te, sed minores statura?
53: Et dicet tibi et ipsa, Alii sunt qui in iuventute virtutis nati sunt: et alii qui sub tempore senectutis, deficiente matrice sunt nati.
54: Considera ergo et tu quoniam minori statura estis præ his qui ante vos:
55: et qui post vos, minori quam vos, quasi iam senescentes creaturæ, et fortitudinem iuventutis prætereuntes. Et dixi, Rogo Domine, si inveni gratiam ante oculos tuos, demonstra servo tuo, per quem visites creaturam tuam.

1: Ecce loquere in aures plebis meæ sermones prophetiæ, quos immisero in os tuum, dicit Dominus:
2: et fac ut in charta scribantur, quoniam fideles et veri sunt.
3: Ne timeas a cogitationibus adversum te, nec turbent te incredulitates dicentium.
4: Quoniam omnis incredulus in incredulitate sua morietur.
5: Ecce ego induco, dicit Dominus, super orbem terrarum mala, gladium, et famem, et mortem, et interitum:
6: propter quod superpolluit iniquitas omnem terram, et adimpleta sunt opera nociva illorum.
7: Propterea dicit Dominus:
8: Iam non silebo de impietatibus eorum quæ irreligiose agunt, nec sustinebo in his quæ inique exercent. ecce sanguis innoxius et iustus clamat ad me, et animæ iustorum clamant perseveranter.
9: Vindicans vindicabo illos, dicit Dominus, et accipiam omnem sanguinem innoxium ex illis ad me.
10: Ecce populus meus quasi grex ad occisionem ducitur, iam non patiar illum habitare in terra Ægypti:
11: sed educam eum in manu potenti et brachio excelso, et percutiam plaga sicut prius, et corrumpam omnem terram eius.
12: Lugebit Ægyptus, et fundamenta eius plaga verberata, et castigatione quas inducet ei Deus.
13: Lugebunt cultores operantes terram, quoniam deficient semina eorum ab uredine, et grandine, et a sidere terribili.
14: Væ sæculo, et qui habitant in eo:
15: quia appropinquavit gladius et contritio eorum, et exurget gens contra gentem ad pugnam, et romphæa in manibus eorum.
16: Erit enim inconstabilitio hominibus, et alii aliis invalescentes non curabunt regem suum, et principes viæ gestorum suorum in potentia sua.
17: Concupiscet enim homo in civitatem ire, et non poterit.
18: Propter superbiam enim eorum civitates turbabuntur, domus exterentur, homines metuent.
19: Non miserebitur homo proximum suum ad irritum faciendum domos eorum in gladium ad diripiendas substantias eorum propter famem panis et tribulationem multam.
20: Ecce, ego convoco, dicit Deus, omnes reges terræ ad me verendum, qui sunt ab Oriente, et ab Austro, et ab Euro, et a Libano, ad convertendos in se, et reddere quæ dederunt illis:
21: sicut faciunt usque hodie electis meis, sic faciam et reddam in sinu eorum. Hæc dicit Dominus Deus.
22: Non parcet dextera mea super peccatores, nec cessabit romphæa super effundentes sanguinem innoxium super terram.
23: Exiit ignis ab ira eius et devoravit fundamenta terræ, et peccatores quasi stramen incensum.
24: Væ eis qui peccant, et non observant mandata mea, dicit Dominus.
25: non parcam illis. Discedite filii a potestate. Nolite contaminare sanctificationem meam,
26: quoniam novit Dominus omnes qui delinquunt in illum; propterea tradidit eos in mortem, et in occisionem.
27: Iam enim venerunt super orbem terrarum mala, et manebitis in illis. non enim liberabit vos Deus, propter quod peccastis in eum.
28: Ecce visio horribilis, et facies illius ab oriente.
29: Et exient nationes draconum Arabum in curribus multis, et sicut flatus, eorum numerus feretur super terram, ut iam timeant et trepident omnes qui illos audient.
30: carmonii insanientes in ira, et exient ut apri de silva, et advenient virtute magna, et constabunt in pugnam cum illis, et vastabunt portionem terræ Assyriorum.
31: Et post hæc supervalescent dracones nativitatis suæ memores, et convertent se conspirantes in virtute magna ad persequendos eos.
32: Isti turbabuntur et silebunt in virtute illorum, et convertent pedes suos in fugam,
33: et a territorio Assyriorum subsessor obsidebit eos, et consumet unum ex illis, et erit timor et tremor in exercitu illorum, et contentio in reges ipsorum.
34: Ecce nubes ab oriente, et septentrione usque ad meridianum, et facies earum horrida valde, plena iræ et procellæ,
35: et collident se invicem, et collident sidus copiosum super terram, et sidus illorum, et erit sanguis a gladio usque ad ventrem,
36: et fimus hominis usque ad substramen cameli, et erit timor et tremor multus super terram,
37: et horrebunt qui videbunt iram illam, et tremor apprehendet illos: et post hæc movebuntur nimbi copiosi
38: a meridiano et septentrione, et portio alia ab occidente:
39: et superinvalescent venti ab oriente, et recludent eam, et nubem quam suscitavit in ira, et sidus ad faciendam exterritationem ad orientalem ventum et occidentem violabitur:
40: et exaltabuntur nubes magnæ et validæ plenæ iræ, et sidus, ut exterreant omnem terram, et inhabitantes eam, et infundent super omnem locum altum et eminentem sidus terribile,
41: ignem et grandinem, et romphæas volantes, et aquas multas, ut etiam impleantur omnes campi, et omnes rivi plenitudine aquarum multarum.
42: et demolientur civitates, et muros, et montes, et colles et ligna silvarum, et fœnum pratorum, et frumenta eorum.
43: Et transibunt constantes usque ad Babylonem, et exterent eam:
44: convenient ad ipsam, et circuibunt eam, et effundent sidus, et omnem iram super eam, et subibit pulvis et fumus usque in cælum, et omnes in circuitu lugebunt eam:
45: et qui sub ea remanserint, servient his qui exterruerunt.
46: Et tu Asia concors in spem Babylonis, et gloria personæ eius,
47: væ tibi misera propter quod assimilasti ei, et ornasti filias tuas in fornicatione, ad placendum et gloriandum in amatoribus tuis, qui tecum cupierunt semper fornicari.
48: Odibilem imitata es in omnibus operibus eius, et in adinventionibus eius: propterea dicit Deus,
49: Immittam tibi mala, viduitatem, paupertatem, et famem, et gladium, et pestem, ad devastandas domos tuas a violatione, et morte, et gloria virtutis tuæ.
50: Sicut flos siccabitur, cum exurget ardor qui emissus est super te,
51: infirmaberis ut paupercula plagata et castigata a mulieribus, ut non possint te suscipere potentes et amatores.
52: Numquid ego sic zelabor te, dicit Dominus,
53: nisi occidisses electos meos in omni tempore, exaltans percussionem manuum, et dicens super mortem eorum, cum inebriata esses,
54: Exorna speciem vultus tui?
55: Merces fornicationis tuæ in sinu tuo, propter hoc redditionem accipies.
56: Sicut facies electis meis, dicit Dominus, sic faciet tibi Deus, et tradet te in malum.
57: Et nati tui fame interient: et tu rhomphæa cades, et civitates tuæ conterentur, et omnes tui in campo gladio cadent.
58: Et qui sunt in montibus, fame peribunt, et manducabunt carnes suas, et sanguinem bibent a fame panis et siti aquæ.
59: Infelix per maria venies, et rursum accipies mala.
60: Et in transitu allident civitatem occisam, et exterent aliquam portionem terræ tuæ, et partem gloriæ tuæ exterminabunt, rursum revertentes ad Babylonem subversam.
61: Et demolita eris illis pro stipula, et ipsi erunt tibi ignis:
62: et devorabunt te, et civitates tuas, terram tuam et montes tuos, omnes silvas tuas et lignum fructiferum igni comburent.
63: Filios tuos captivos ducent, et censum tuum in prædam habebunt, et gloriam faciei tuæ exterminabunt.

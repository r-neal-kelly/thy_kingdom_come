1: Et respondit ad me, et dixit: Hoc sæculum fecit Altissimus propter multos, futurum autem propter paucos.
2: Dicam autem coram te similitudinem Esdra. Quomodo autem interrogabis terram, et dicet tibi, quoniam dabit terram multam magis unde fiat fictile, parvum autem pulverem unde aurum fit: sic et actus præsentis sæculi.
3: Multi quidem creati sunt, pauci autem salvabuntur.
4: Et respondi, et dixi: Absorbe ergo anima sensum, et devora quo sapit.
5: convenisti enim obaudire, et prophetare volens. Nec enim tibi datum est spatium, nisi solummodo vivere.
6: O Domine, si non permittes servo tuo, ut oremus coram te, et des nobis semen cordi, et sensui culturam, unde fructus fiat, unde vivere possit omnis corruptus, qui portabit locum hominis?
7: Solus enim es, et una plasmatio nos sumus manuum tuarum, sicut locutus es:
8: et quomodo nunc in matrice plasmatum est corpus, et præstas membra: conservatur in igne et aqua tua creatio: et novem mensibus patitur tua plasmatio tuam creaturam quæ in ea creata est:
9: ipsum autem quod servat, et quod servatur, utraque servabuntur: servataque quandoque iterum reddit matrix, quæ in ea creverunt.
10: Imperasti enim ex ipsis membris, hoc est mamillis præbere lac fructui mamillarum,
11: ut nutriatur id quod plasmatum est usque in tempus aliquod, et postea disponas eum tuæ misericordiæ.
12: Enutristi eum tua iustitia, et erudisti eum in lege tua, et corripuisti eum tuo intellectu:
13: et mortificabis eum, ut tuam creaturam: et vivificabis eum, ut opus tuum.
14: Si ergo perdideris eum qui tantis laboribus plasmatus est: tuo iussu facile est ordinari, ut et id quod fiebat servaretur.
15: Et nunc Domine dicam, de omni homine tu magis scis: de populo autem tuo, ob quem doleo:
16: Et de hereditate tua, propter quam lugeo: et propter Israel, propter quem tristis sum: et de Iacob, propter quem doleo:
17: ideo incipiam orare coram te pro me, et pro eis: quoniam video lapsus nostros qui inhabitamus terram.
18: Sed audivi celeritatem iudicis qui futurus est.
19: Ideo audi vocem meam et intellige sermonem meum, et loquar coram te.
20: Initium verborum Esdræ priusquam assumeretur: et dixi, Domine, qui inhabitas sæculum, cuius oculi elevati in superna et aere:
21: et cuius thronus inæstimabilis, et gloria incomprehensibilis: cui astat exercitus angelorum cum tremore,
22: quorum servatio in vento et igni convertitur: cuius verbum verum, et dicta perseverantia:
23: cuius iussio fortis, et dispositio terribilis: cuius aspectus arefacit abyssos, et indignatio tabescere facit montes, et veritas testificatur:
24: exaudi orationem servi tui, et auribus percipe precationem figmenti tui.
25: Dum enim vivo, loquar: et dum sapio, respondebo:
26: nec respicias populi tui delicta, sed qui tibi in veritate serviunt.
27: Nec intendas impia gentium studia, sed qui tua testimonia cum doloribus custodierunt.
28: Nec cogites qui in conspectu tuo false conversati sunt, sed memorare qui ex voluntate tua timorem cognoverunt.
29: Neque volueris perdere, qui pecudum mores habuerunt: sed respicias eos qui legem tuam splendide docuerunt.
30: Nec indigneris eis qui bestiis peiores iudicati sunt: sed diligas eos qui semper in tua iustitia confidunt, et gloria.
31: Quoniam nos et patres nostri talibus morbis languemus: tu autem propter nos peccatores misericors vocaberis.
32: Si enim desideraveris ut nostri miserearis, tunc misericors vocaberis, nobis autem non habentibus opera iustitiæ.
33: Iusti enim, quibus sunt opera multa reposita, ex propriis operibus recipient mercedem.
34: Quid est enim homo, ut ei indigneris: aut genus corruptibile, ut ita amarus sis de ipso?
35: In veritate enim nemo de genitis est qui non impie gessit, et de confitentibus qui non deliquit.
36: In hoc enim annuntiabitur iustitia tua, et bonitas tua Domine, cum misertus fueris eis qui non habent substantiam bonorum operum.
37: Et respondit ad me, et dixit: Recte locutus es aliqua: et iuxta sermones tuos, sic et fiet.
38: quoniam non vere cogitabo super plasma eorum qui peccaverunt ante mortem, ante iudicium, ante perditionem:
39: sed iucundabor super iustorum figmentum, et memorabor peregrinationis quoque, et salvationis et mercedis receptionis.
40: Quomodo ergo locutus sum, sic et est.
41: Sicut enim agricola serit super terram semina multa, et plantationes multitudinis plantat, sed non in tempore omnia quæ seminata sunt, salvantur, sed nec omnia quæ plantata sunt, radicabunt: sic et qui in sæculo seminati sunt, non omnes salvabuntur.
42: Et respondi, et dixi: Si inveni gratiam, loquar.
43: Quomodo semen agricolæ si non ascenderit aut non acceperit pluviam tuam in tempore, aut si corruptum fuerit multitudine pluviæ,
44: sic perit: et similiter homo qui manibus tuis plasmatus est, et tu ei imago nominatus: quoniam similatus es ei, propter quem omnia plasmasti, et similasti semini agricolæ.
45: Non irascaris super nos, sed parce populo tuo, et miserere hereditati tuæ. Tu autem creaturæ tuæ misereris.
46: Et respondit ad me, et dixit: Quæ sunt præsentia præsentibus, et quæ futura futuris?
47: Multum enim tibi restat, ut possis diligere meam creaturam super me: tibi autem frequenter et ipsi proximavi, iniustis autem numquam.
48: Sed et in hoc mirabilis es coram Altissimo,
49: quoniam humiliasti te sicut decet te. et non iudicasti te, ut inter iustos plurimum glorificeris.
50: Propter quod miseriæ multæ, et miserabiles efficientur eis qui habitant sæculum in novissimis: quia in multa superbia ambulaverunt.
51: Tu autem pro te intellige, et de similibus tuis inquire gloriam.
52: Vobis enim apertus est paradisus, plantata est arbor vitæ, præparatum est futurum tempus, præparata est abundantia, ædificata est civitas, probata est requies, perfecta est bonitas et perfecta sapientia.
53: Radix mali signata est a vobis: infirmitas, et tinea a vobis absconsa est: et in infernum fugit corruptio in oblivione.
54: Transierunt dolores, et ostensus est in fine thesaurus immortalitatis.
55: Noli ergo adiicere inquirendo de multitudine eorum qui pereunt.
56: Nam et ipsi accipientes libertatem, spreverunt Altissimum, et legem eius contempserunt, et vias eius dereliquerunt.
57: Adhuc autem iustos eius conculcaverunt,
58: et dixerunt in corde suo non esse Deum: et quidem scientes quoniam moriuntur.
59: Sicut enim vos suscipient quæ prædicta sunt: sic eos sitis, et cruciatus, quæ præparata sunt. non enim voluit hominem disperdi.
60: Sed et ipsi qui creati sunt, coinquinaverunt nomen eius qui fecit eos: et ingrati fuerunt ei qui præparavit eis vitam.
61: Quapropter iudicium meum modo appropinquat.
62: Quæ non omnibus demonstravi, nisi tibi, et tibi similibus paucis. Et respondi, et dixi:
63: Ecce nunc Domine demonstrasti mihi multitudinem signorum, quæ incipies facere in novissimis: sed non demonstrasti mihi quo tempore.

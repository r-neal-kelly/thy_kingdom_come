1: Et respondit ad me angelus, qui missus est ad me, cui nomen Uriel,
2: et dixit mihi, Excedens excessit cor tuum in sæculo hoc, et comprehendere cogitas viam Altissimi.
3: Et dixi: Ita Domine meus, Et respondit mihi, et dixit: Tres vias missus sum ostendere tibi, et tres similitudines proponere coram te.
4: de quibus mihi si renuntiaveris unam ex his, et ego tibi demonstrabo viam, quam desideras videre, et docebo te, unde sit cor malignum.
5: Et dixi: Loquere Domine meus. Et dixit ad me: Vade pondera mihi ignis pondus, aut mensura mihi flatum venti, aut revoca mihi diem, quæ præteriit.
6: Et respondi, et dixi: Quis natorum poterit facere, ut me interroges de his?
7: Et dixit ad me: Si essem interrogans te, dicens: Quantæ habitationes sunt in corde maris, aut quantæ venæ sunt in principio abyssi, aut quantæ venæ sunt super firmamentum, aut qui sunt exitus paradisi:
8: diceres mihi fortassis, in abyssum non descendi, neque in infernum adhuc, neque in cælum umquam ascendi.
9: nunc autem non interrogavi te, nisi de igne, et vento, et die, per quem transisti, et a quibus separari non potes: et non respondisti mihi de eis.
10: Et dixit mihi: Tu quæ tua sunt, tecum coadolescentia, non potes cognoscere:
11: et quomodo poterit vas tuum capere Altissimi viam, et iam exterius corrupto sæculo intelligere corruptionem evidentem in facie mea?
12: Et dixi illi: Melius erat non esse, quam adhuc viventes vivere in impietatibus, et pati, et non intelligere de qua re.
13: Et respondit ad me, et dixit: Proficiscens profectus sum ad silvam lignorum campi, et cogitaverunt cogitationem.
14: et dixerunt: Venite et eamus, et faciamus ad mare bellum, ut recedat coram nobis, et faciamus nobis alias silvas.
15: Et similiter fluctus maris et ipsi cogitaverunt cogitationem, et dixerunt: Venite ascendentes, debellemus silvas campi, ut et ibi consummemus nobismetipsis aliam regionem.
16: Et factus est cogitatus silvæ in vanum, venit enim ignis, et consumpsit eam.
17: Similiter et cogitatus fluctuum maris. stetit enim arena, et prohibuit eos.
18: Si enim esses iudex horum, quem inciperes iustificare, aut quem condemnare?
19: Et respondi, et dixi: Utique vanam cogitationem cogitaverunt. terra enim data est silvæ, et mari locus portare fluctus suos.
20: Et respondit ad me, et dixit: Bene tu iudicasti, et quare non iudicasti tibimetipsi?
21: Quemadmodum enim terra silvæ data est, et mare fluctibus suis: sic qui super terram inhabitant, quæ sunt super terram intelligere solummodo possunt: et qui super cælos, quæ super altitudinem cælorum.
22: Et respondi, et dixi: Deprecor te Domine, ut mihi detur sensus intelligendi.
23: non enim volui interrogare de superioribus tuis, sed de his quæ pertranseunt per nos quotidie. propter quid Israel datus in opprobrium gentibus, quem dilexisti populum, datus est tribubus impiis, et lex patrum nostrorum in interitum deducta est, et dispositiones scriptæ nusquam sunt:
24: et pertransivimus de sæculo, ut locustæ, et vita nostra stupor et pavor, et nec digni sumus misericordiam consequi.
25: Sed quid faciet nomini suo quod invocatum est super nos? et de his interrogavi.
26: Et respondit ad me, et dixit: Si fueris plurimum scrutatus, frequenter miraberis: quoniam festinans festinat sæculum pertransire,
27: et non capit portare quæ in futuris temporibus iustis repromissa sunt: quoniam plenum iniustitia est sæculum hoc et infirmitatibus.
28: De quibus autem interrogas, dicam: seminatum enim est malum, et necdum venit destructio ipsius.
29: Si ergo non inversum fuerit quod seminatum est, et discesserit locus ubi seminatum est malum, non veniet ubi seminatum est bonum.
30: Quoniam gramen seminis mali seminatum est in corde Adam ab initio: et quantum impietatis generavit usque nunc, et generat usque cum veniat area?
31: Æstima autem apud te gramen mali seminis, quantum fructum impietatis generavit:
32: quando secatæ fuerint spicæ, quarum non est numerus, quam magnam aream incipient facere?
33: Et respondi, et dixi: Quomodo, et quando hæc? Quare modici et mali anni nostri?
34: Et respondit ad me, et dixit mihi: Non festines tu super Altissimum. Tu enim festinas inaniter esse super ipsum. nam excessus tuus multus.
35: Nonne de his interrogaverunt animæ iustorum in promptuariis suis, dicentes, Usquequo spero sic? et quando veniet fructus areæ mercedis nostræ?
36: Et respondit ad ea Ieremiel archangelus, et dixit: Quando impletus fuerit numerus seminum in vobis, quoniam in statera ponderavit sæculum,
37: et mensura mensuravit tempora, et numero numeravit tempora, et non commovit, nec excitavit usquedum impleatur prædicta mensura.
38: Et respondi, et dixi: O dominator Domine, sed et nos omnes pleni sumus impietate.
39: Et ne forte propter nos non impleantur iustorum areæ, propter peccata inhabitantium super terram.
40: Et respondit ad me, et dixit: Vade, et interroga prægnantem, si quando impleverit novem menses suos, adhuc poterit matrix eius retinere partum in semetipsa?
41: Et dixi, Non potest Domine. Et dixit ad me, In inferno promptuaria animarum matrici assimilata sunt.
42: Quemadmodum enim illa festinat quæ parit effugere necessitatem partus: sic et hæc festinat reddere ea quæ commendata sunt.
43: Ab initio tibi demonstrabitur de his quæ concupiscis videre.
44: Et respondi, et dixi: Si inveni gratiam ante oculos tuos, et si possibile est, et si idoneus sum,
45: demonstra mihi, si plusquam præteritum sit habet venire, aut plura pertransierunt supra quam futurum est.
46: Quid pertransivit, scio: quid autem futurum sit, ignoro.
47: Et dixit ad me: Sta super dexteram partem, et demonstrabo tibi interpretationem similitudinis.
48: Et steti, et vidi, et ecce fornax ardens transiit coram me. et factum est, cum transiret flamma, vidi: et ecce superavit fumus.
49: Post hæc transiit coram me nubes plena aquæ, et immisit pluviam impetu multam: et cum transiisset impetus pluviæ, superaverunt in ea guttæ.
50: Et dixit ad me: Cogita tibi: sicut crescit pluvia amplius quam guttæ, et ignis quam fumus: sic superabundavit quæ transivit mensura. Superaverunt autem guttæ, et fumus:
51: et oravi, et dixi, Putas vivo usque in diebus illis? vel quid erit in diebus illis?
52: Respondit ad me, et dixit, De signis, de quibus me interrogas, ex parte possum tibi dicere: de vita autem tua non sum missus dicere tibi, sed nescio.

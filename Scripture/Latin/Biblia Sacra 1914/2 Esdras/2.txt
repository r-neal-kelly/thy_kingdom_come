1: Hæc dicit Dominus: Ego eduxi populum istum de servitute, quibus mandata dedi per pueros meos prophetas, quos audire noluerunt, sed irrita fecerunt mea consilia.
2: Mater quæ eos generavit, dicit illis, Ite filii, quia ego vidua sum et derelicta.
3: Educavi vos cum lætitia, et amisi vos cum luctu et tristitia, quoniam peccastis coram Domino Deo vestro, et quod malum est coram eo, fecistis.
4: Modo autem quid faciam vobis? Ego vidua sum et derelicta: ite filii, et petite a Domino misericordiam.
5: Ego autem te pater testem invoco super matrem filiorum, qui noluerunt testamentum meum servare,
6: ut des eis confusionem, et matrem eorum in direptionem, ne generatio eorum fiat.
7: Dispergantur in gentes nomina eorum, deleantur a terra: quoniam spreverunt sacramentum meum.
8: Væ tibi Assur, qui abscondis iniquos penes te. Gens mala, memorare quid fecerim Sodomæ et Gomorrhæ,
9: quorum terra iacet in piceis glebis et aggeribus cinerum. sic dabo eos, qui me non audierunt, dicit Dominus omnipotens.
10: Hæc dicit Dominus ad Esdram, Nuncia populo meo, quoniam dabo eis regnum Ierusalem, quod daturus eram Israel.
11: Et sumam mihi gloriam illorum, et dabo eis tabernacula æterna, quæ præparaveram illis.
12: Lignum vitæ erit illis in odore unguenti, et non laborabunt, neque fatigabuntur.
13: Ite, et accipietis. Rogate vobis dies paucos, ut immorentur. Iam paratum est vobis regnum: vigilate.
14: Testare cælum et terram. Contrivi enim malum, et creavi bonum, quia vivo ego, dicit Dominus.
15: Mater amplectere filios tuos, educa illos cum lætitia. Sicut columba confirma pedes eorum: quoniam te elegi, dicit Dominus.
16: Et resuscitabo mortuos de locis suis, et de monumentis educam illos, quoniam cognovi nomen meum in Israel.
17: Noli timere mater filiorum: quoniam te elegi, dicit Dominus.
18: Mittam tibi adiutorium pueros meos Isaiam et Ieremiam, ad quorum consilium sanctificavi, et paravi tibi arbores duodecim gravatas variis fructibus,
19: et totidem fontes fluentes lac et mel: et montes immensos septem, habentes rosam et lilium, in quibus gaudio implebo filios tuos.
20: Viduam iustifica, pupillo iudica, egenti da, orphanum tuere, nudum vesti,
21: confractum et debilem cura, claudum irridere noli, tutare mancum, et cæcum ad visionem claritatis meæ admitte.
22: Senem et iuvenem intra muros tuos serva:
23: mortuos ubi inveneris, signans commenda sepulchro, et dabo tibi primam sessionem in resurrectione mea.
24: Pausa et quiesce populus meus, quia veniet requies tua.
25: Nutrix bona nutri filios tuos, confirma pedes eorum.
26: Servos, quos tibi dedi, nemo ex eis interiet: eos ego enim requiram de numero tuo.
27: Noli fatigari. Cum enim venerit dies pressuræ et angustiæ, alii plorabunt: et tristes erunt: tu autem hilaris et copiosa eris.
28: Zelabunt gentes, et nil adversus te poterunt, dicit Dominus.
29: Manus meæ tegent te, ne filii tui gehennam videant.
30: Iucundare mater cum filiis tuis, quia ego te eripiam, dicit Dominus.
31: Filios tuos dormientes memorare, quoniam ego eos educam de lateribus terræ, et misericordiam cum illis faciam: quoniam misericors sum, dicit Dominus omnipotens.
32: Amplectere natos tuos usque dum venio, et præstem illis misericordiam: quoniam exuberant fontes mei, et gratia mea non deficiet.
33: Ego Esdras præceptum accepi a Domino in monte Oreb, ut irem ad Israel: ad quos cum venirem, reprobaverunt me, et respuerunt mandatum Domini:
34: Ideoque vobis dico gentes, quæ auditis, et intelligitis, Expectate pastorem vestrum, requiem æternitatis dabit vobis: quoniam in proximo est ille, qui in fine sæculi adveniet.
35: Parati estote ad præmia regni, quia lux perpetua lucebit vobis per æternitatem temporis.
36: Fugite umbram sæculi huius: accipite iucunditatem gloriæ vestræ. Ego testor palam salvatorem meum.
37: Commendatum donum accipite et iucundamini, gratias agentes ei qui vos ad cælestia regna vocavit.
38: Surgite et state et videte numerum signatorum in convivio Domini.
39: Qui se de umbra sæculi transtulerunt, splendidas tunicas a Domino acceperunt.
40: Recipe Sion numerum tuum, et conclude candidatos tuos qui legem Domini compleverunt.
41: Filiorum tuorum, quos optabas, plenus est numerus. Roga imperium Domini ut sanctificetur populus tuus qui vocatus est ab initio.
42: Ego Esdras vidi in monte Sion turbam magnam, quam numerare non potui, et omnes canticis collaudabant Dominum.
43: Et in medio eorum erat iuvenis statura celsus, eminentior omnibus illis, et singulis eorum capitibus imponebat coronas, et magis exaltabatur: Ego autem miraculo tenebar.
44: Tunc interrogavi angelum, et dixi: Qui sunt hi, Domine?
45: Qui respondens dixit mihi: Hi sunt qui mortalem tunicam deposuerunt, et immortalem sumpserunt, et confessi sunt nomen Dei: Modo coronantur, et accipiunt palmas.
46: Et dixi angelo: Ille iuvenis, quis est, qui eis coronas imponit, et palmas in manus tradit?
47: Et respondens dixit mihi: Ipse est filius Dei, quem in sæculo confessi sunt: ego autem magnificare eos cœpi, qui fortiter pro nomine Domini steterunt.
48: Tunc dixit mihi angelus: Vade, annuncia populo meo, qualia et quanta mirabilia Domini Dei vidisti.

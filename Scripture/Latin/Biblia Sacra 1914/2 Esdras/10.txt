1: Et factum est, cum introisset filius meus in thalamo suo, cecidit, et mortuus est:
2: et evertimus omnes lumina, et surrexerunt omnes cives mei ad consolandum me, et quievi usque in alium diem usque nocte.
3: Et factum est, cum omnes quievissent ut me consolarentur ut quiescerem: et surrexi nocte, et fugi: et veni sicut vides in hoc campo:
4: et cogito iam non reverti in civitatem, sed hic consistere: et neque manducare, neque bibere, sed sine intermissione lugere, et ieiunare usque dum moriar.
5: Et dereliqui sermones in quibus eram, et respondi cum iracundia ad eam, et dixi,
6: Stulta super omnes mulieres, non vides luctum nostrum, et quæ nobis contingunt?
7: Quoniam Sion mater nostra omni tristitia contristatur, et humilitate humiliata est, et luget validissime.
8: Et nunc quoniam omnes lugemus, et tristes sumus: quoniam omnes contristati sumus, tu autem contristaris in uno filio?
9: Interroga enim terram, et dicet tibi: quoniam hæc est, quæ debeat lugere casum tantorum super eam germinantium.
10: Et ex ipsa ab initio omnes nati et alii venient: et ecce, pene omnes in perditionem ambulant, et exterminium fit multitudo eorum.
11: Et quis ergo debet lugere magis, nisi hæc quæ tam magnam multitudinem perdidit, quam tu, quæ pro uno doles? Si autem dicis mihi,
12: Quoniam non est planctus meus similis terræ: quoniam fructum ventris mei perdidi, quem cum mœroribus peperi, et cum doloribus genui:
13: terra autem secundum viam terræ, abiitque in ea multitudo præsens, quo modo evenit: et ego tibi dico,
14: sicut tu cum labore peperisti, sic et terra dat fructum suum homini ab initio ei qui fecit eam.
15: Nunc ergo retine apud temetipsam dolorem tuum, et fortiter fer qui tibi contigerunt casus.
16: Si enim iustificaveris terminum Dei, et consilium suum recipies in tempore, et in talibus collaudaberis;
17: ingredere ergo in civitatem ad virum tuum. Et dixit ad me,
18: Non faciam, neque ingrediar civitatem, sed hic moriar.
19: Et apposui adhuc loqui ad eam, et dixi,
20: Noli facere hunc sermonem, sed consenti persuadenti. Quot enim casus Sion? Consolare propter dolorem Ierusalem.
21: Vides enim quoniam sanctificatio nostra deserta effecta est, et altare nostrum demolitum est, et templum nostrum destructum est,
22: et psalterium nostrum humiliatum est, et hymnus conticuit, et exultatio nostra dissoluta est, et lumen candelabri nostri extinctum est, et arca testamenti nostri direpta est, et sancta nostra contaminata sunt, et nomen quod invocatum est super nos, pene prophanatum est: et liberi nostri contumeliam passi sunt, et sacerdotes nostri succensi sunt, et Levitæ nostri in captivitatem abierunt, et virgines nostræ coinquinatæ sunt, et mulieres nostræ vim passæ sunt, et iusti nostri rapti sunt, et parvuli nostri perditi sunt, et iuvenes nostri servierunt, et fortes nostri invalidi facti sunt:
23: et quod omnium maius, signaculum Sion, quoniam resignata est de gloria sua. nam et tradita est in manibus eorum qui nos oderunt.
24: Tu ergo excute tuam tristitiam multam, et depone abs te multitudinem dolorum, ut tibi repropitietur Fortis, et requiem faciet tibi Altissimus requietionem laborum.
25: Et factum est, cum loquebar ad eam, facies eius fulgebat subito et species, coruscus fiebat visus eius, ut essem pavens valde ad eam, et cogitarem quid esset hoc.
26: Et ecce, subito emisit sonitum vocis magnum timore plenum, ut commoveretur terra a mulieris sono, et vidi:
27: et ecce, amplius mulier non comparebat mihi, sed civitas ædificabatur, et locus demonstrabatur de fundamentis magnis: et timui, et clamavi voce magna, et dixi,
28: Ubi est Uriel angelus, qui a principio venit ad me? quoniam ipse me fecit venire in multitudine in excessu mentis huius, et factus est finis meus in corruptionem, et oratio mea in improperium.
29: Et cum essem loquens ego hæc, ecce venit ad me, et vidit me.
30: et ecce eram positus ut mortuus, et intellectus meus alienatus erat, et tenuit dexteram meam, et confortavit me, et statuit me super pedes meos, et dixit mihi,
31: Quid tibi est? et quare conturbatus est intellectus tuus, et sensus cordis tui? et quare conturbaris? Et dixi,
32: Quoniam dereliquisti me, et ego quidem feci secundum sermones tuos, et exivi in campum: et ecce vidi, et video quod non possum enarrare. Et dixit ad me,
33: Sta ut vir, et commonebo te. Et dixi,
34: Loquere Domine meus tu in me, noli me derelinquere, ut non frustra moriar:
35: quoniam vidi quæ non sciebam, et audio quæ non scio.
36: Aut numquid sensus meus fallitur, et anima mea somniat?
37: Nunc ergo deprecor te, ut demonstres servo tuo de excessu hoc. Et respondit ad me, et dixit,
38: Audi me et doceam te, et dicam tibi de quibus times: quoniam Altissimus revelavit tibi mysteria multa.
39: Vidit rectam viam tuam, quoniam sine intermissione contristabaris pro populo tuo, et valde lugebas propter Sion.
40: Hic ergo intellectus visionis quæ tibi apparuit ante paululum.
41: Quam vidisti lugentem, inchoasti consolari eam.
42: Nunc autem iam speciem mulieris non vides, sed apparuit tibi civitas ædificari:
43: et quoniam enarrabat tibi de casu filii sui, hæc absolutio est.
44: Hæc mulier quam vidisti, hæc est Sion: et quoniam dixit tibi quam et nunc conspicies, ut civitatem ædificatam.
45: Et quoniam dixit tibi, quia sterilis fuit triginta annis: propter quod erant anni scilicet triginta, quando non erat in ea adhuc oblatio oblata.
46: Et factum est post annos triginta, ædificavit Salomon civitatem, et obtulit oblationes: tunc fuit quando peperit sterilis filium.
47: Et quod tibi dixit, quoniam nutrivit eum cum labore, hoc erat, habitatio in Ierusalem.
48: Et quoniam dixit tibi, quod filius meus veniens in suo thalamo mortuus esset, et contigisset ei casus, hoc erat, quæ facta est ruina Ierusalem.
49: Et ecce, vidisti similitudinem eius: et quoniam filium lugeret, inchoasti consolari eam: et de his quæ contigerunt, hæc erant tibi aperienda.
50: Et nunc videt Altissimus, quoniam ex animo contristatus es, et quoniam ex toto corde pateris pro ea, ostendit tibi claritatem gloriæ eius, et pulchritudinem decoris eius.
51: Propterea enim dixi tibi ut maneres in campo ubi domus non est ædificata.
52: Sciebam enim ego, quoniam Altissimus incipiebat tibi ostendere hæc:
53: propterea dixi tibi ut venires in agrum ubi non est fundamentum ædificii.
54: Nec enim poterat opus ædificii hominis sustineri in loco, ubi incipiebatur Altissimi civitas ostendi.
55: Tu ergo noli timere, neque expavescat cor tuum: sed ingredere, et vide splendorem et magnitudinem ædificii, quantum capax est tibi visus oculorum videre:
56: et post hæc audies quantum capit auditus aurium tuarum audire.
57: Tu enim beatus es præ multis, et vocatus es apud Altissimum sicut et pauci.
58: Nocte autem quæ in crastinum futura est, manebis hic:
59: et ostendet tibi Altissimus eas visiones supremorum, quæ faciet Altissimus his qui habitant super terram a novissimis diebus.
60: Et dormivi illam noctem et aliam, sicut dixerat mihi.

1: Et vidi somnium, et ecce ascendebat de mari aquila, cui erant duodecim alæ pennarum et capita tria.
2: Et vidi, et ecce expandebat alas suas in omnem terram, et omnes venti cæli insufflabant in eam, et colligebantur.
3: Et vidi, et de pennis eius nascebantur contrariæ pennæ, et ipsæ fiebant in pennaculis minutis et modicis.
4: Nam capita eius erant quiescentia, et dimidium caput erat maius aliorum capitum, sed ipsa quiescebat cum eis.
5: Et vidi, et ecce aquila volavit in pennis suis, et regnavit super terram, et super eos qui habitant in ea.
6: Et vidi, quoniam subiecta erant ei omnia sub cælo, et nemo illi contradicebat, neque unus de creatura quæ est super terram.
7: Et vidi, et ecce surrexit aquila super ungues suos, et misit vocem pennis suis, dicens,
8: Nolite omnes simul vigilare, dormite unusquisque in loco suo, et per tempus vigilate.
9: Capita autem in novissimo serventur.
10: Et vidi, et ecce vox non exibat de capitibus eius, sed de medietate corporis eius.
11: Et numeravi contrarias pennas eius, et ecce ipsæ erant octo.
12: Et vidi, et ecce a dextera parte surrexit una penna, et regnavit super omnem terram.
13: Et factum est cum regnaret, venit ei finis, et non apparuit locus eius: et sequens exurrexit, et regnabat. ipsa multum tenuit tempus.
14: Et factum est cum regnaret, et veniebat finis eius, ut non appareret sicut prior.
15: Et ecce, vox emissa est illi, dicens,
16: Audi tu quæ tanto tempore tenuisti terram. hæc annuncio tibi antequam incipias non apparere.
17: Nemo post te tenebit tempus tuum, sed nec dimidium eius.
18: Et levavit se tertia, et tenuit principatum sicut et priores: et non apparuit et ipsa.
19: Et sic contingebat omnibus aliis singulatim principatum gerere, et iterum nusquam comparere.
20: Et vidi, et ecce in tempore sequentes pennæ erigebantur a dextera parte, ut tenerent et ipsæ principatum: et ex his erant quæ tenebant, sed tamen statim non comparebant.
21: Nam et aliquæ ex eis erigebantur, sed non tenebant principatum.
22: Et vidi post hæc, et ecce non comparuerunt duodecim pennæ et duo pennacula:
23: et nihil supererat in corpore aquilæ, nisi duo capita quiescentia et sex pennacula.
24: Et vidi, et ecce sex pennaculis divisæ sunt duæ, et manserunt sub capite quod est ad dexteram partem. Nam quattuor manserunt in loco suo.
25: Et vidi, et ecce subalares cogitabant se erigere et tenere principatus.
26: Et vidi, et ecce una erecta est, sed statim non comparuit.
27: Et secundæ velocius quam priores, non comparuerunt.
28: Et vidi, et ecce duæ quæ superaverunt apud semetipsas cogitabant et ipsæ regnare.
29: et in eo cum cogitarent, ecce unum quiescentium capitum quod erat medium, evigilabat, hoc enim erat duorum capitum maius.
30: Et vidi quoniam completa sunt duo capita secum:
31: et ecce conversum est caput cum his qui cum eo erant, et comedit duas subalares quæ cogitabant regnare.
32: Hoc autem caput perconterruit omnem terram, et dominabatur in ea his qui habitant terram cum labore multo, et potentatum tenuit orbis terrarum super omnes alas quæ fuerunt.
33: Et vidi post hæc, et ecce medium caput subito non comparuit, et hoc sicut alæ.
34: Superaverunt autem duo capita, quæ et ipsa similiter regnaverunt super terram, et super eos qui habitant in ea.
35: Et vidi, et ecce devoravit caput a dextera parte illud quod a læva.
36: Et audivi vocem dicentem mihi, Conspice contra te, et considera quod vides.
37: Et vidi, et ecce sicut leo concitatus de silva rugiens: et vidi quoniam emittebat vocem hominis ad aquilam. Et dixit, dicens,
38: Audi tu, et loquar ad te, et dicet Altissimus tibi,
39: Nonne tu es qui superasti de quattuor animalibus, quæ feceram regnare in sæculo meo, et ut per eos veniret finis temporum eorum?
40: Et quartus veniens devicit omnia animalia quæ transierunt, et potentatu tenuit sæculum cum tremore multo, et omnem orbem cum labore pessimo, et inhabitavit tot temporibus orbem terrarum cum dolo.
41: Et iudicasti terram non cum veritate.
42: Tribulasti enim mansuetos, et læsisti quiescentes, et dilexisti mendaces, et destruxisti habitationes eorum qui fructificabant, et humiliasti muros eorum qui te non nocuerunt.
43: Et ascendit contumelia tua usque ad Altissimum, et superbia tua ad Fortem.
44: Et respexit Altissimus superba tempora, et ecce finita sunt, et scelera eius completa sunt.
45: Propterea non appareas tu aquila. et alæ tuæ horribiles, et pennacula tua pessima, et capita tua maligna, et ungues tui pessimi, et omne corpus tuum vanum,
46: uti refrigeretur omnis terra, et revertatur liberata de tua vi, et speret iudicium et misericordiam eius qui fecit eam.

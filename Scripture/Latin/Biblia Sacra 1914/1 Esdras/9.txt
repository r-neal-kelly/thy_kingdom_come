1: Et exurgens Esdras ab ante atrium templi, abiit in pastophorium Ionathæ filii Nasabi,
2: et hospitatus illic non gustavit panem, nec aquam bibit super iniquitatem multitudinis.
3: Et facta est prædicatio in omni Iudæa, et in Ierusalem omnibus qui erant ex captivitate in Ierusalem congregati,
4: ut quicumque non occurrerit biduo, vel triduo diei secundum iudicium assidentium seniorum, tollerentur facultates suæ, et ipse alienus iudicaretur a multitudine captivitatis.
5: Et congregati sunt omnes qui erant ex tribu Iuda, et Beniamin in tribus diebus in Ierusalem. hic mensis est nonus, dies mensis vicesimus.
6: Et sedit omnis multitudo in area templi trementes, propter hyemem præsentem.
7: Et exurgens Esdras, dixit illis: Vos inique fecistis collocantes vobis in matrimonium uxores alienigenas, ut adderetis ad peccata Israel.
8: Et nunc date confessionem, et magnificentiam Domino Deo patrum nostrorum:
9: et perficite voluntatem ipsius, et discedite a gentibus terræ, et ab uxoribus alienigenis.
10: Et clamavit omnis multitudo, et dixerunt voce magna: Sicut dixisti, faciemus.
11: Sed quoniam multitudo magna est, et tempus hybernum, et non possumus insubsidiati stare: et hoc opus non est nobis unius diei, neque bidui: multum enim in his peccavimus:
12: stent præpositi multitudinis, et omnes qui nobiscum inhabitant, et quotquot habent uxores apud se alienigenas,
13: et assistant accepto tempore ex omni loco presbyteri, et iudices usquequo solvant iram Domini negotii huius.
14: Ionathas autem filius Ezeli, et Ozias Thecam susceperunt secundum hæc: et Bosoramus, et Levis, et Sabbathæus simul cooperati sunt cum illis.
15: Et steterunt secundum hæc omnia universi qui erant ex captivitate.
16: Et elegit sibi viros Esdras sacerdos principes magnos de patribus eorum secundum nomina: et consederunt novilunio mensis decimi examinare negotium istud.
17: Et determinatum est de viris qui habebant uxores alienigenas, usque ad neomeniam primi mensis:
18: et inventi sunt ex sacerdotibus permisti qui habebant alienigenas uxores.
19: Ex filiis Iesu filii Iosedec, et fratribus eius: Maseas, et Eliozerus, et Ioribus, et Ioadeus,
20: et iniecerunt manus ut expellerent uxores suas: et ad litandum in exorationem, arietem pro ignorantia sua.
21: et ex filiis Semmeri: Maseas et Esses et Ieelech, Azarias.
22: et ex filiis Fosere: Limosias, Hismaenis, et Nathanee, Iussio, Reddus, et Thalsas.
23: et ex Levitis: Iorabdus, et Semeis, et Colnis, et Calitas, et Facteas, et Colvas, et Elionas.
24: et ex sacris cantoribus, Eliasib, Zaccarus.
25: et ex ostiariis: Salumus, et Tolbanes.
26: et ex Israel: ex filiis Foro, Ozi, et Remias, et Geddias, et Melchias, et Michelus, Eleazarus, et Iammebias, et Bannas.
27: et ex filiis Iolaman: Chamas, et Zacharias, et Iezrelus, et Ioddius, et Erimoth, et Helias.
28: et ex filiis Zathoim. Eliadas, et Liasumus, Zochias, et Larimoth, et Zabdis, et Tebedias.
29: et ex filiis Zebes: Ioannes, et Amanias, et Zabdias, et Emeus.
30: et ex filiis Banni: Olamus, et Maluchus, et Ieddeus, et Iasub, et Azabus, et Ierimoth.
31: et ex filiis Addin: Naathus, et Moosias, et Caleus, et Raanas, Maaseas, Mathathias, et Beseel, et Bonnus, et Manasses.
32: et ex filiis Nuæ: Noneas, et Aseas, et Melchias, et Sameas, et Simon, Beniamin, et Malchus, et Marras.
33: et ex filiis Asom: Carianeus, Mathathias, et Bannus, et Eliphalach, et Manasses, et Semei.
34: et ex filiis Banni: Ieremias, et Moadias, et Abramus, et Iohel, et Baneas, et Pelias, et Ionas, et Marimoth, et Eliasib, et Mathaneus, et Eliasis, et Orizas, et Dielus, et Semedius, et Zambris, et Iosephus.
35: et ex filiis Nobei: Idelus, et Mathathias, et Sabadus, et Zecheda, Sedmi, et Iessei, Baneas.
36: omnes isti coniunxerunt sibi uxores alienigenas, et dimiserunt eas cum filiis.
37: Et inhabitaverunt sacerdotes et Levitæ: et qui erant ex Israel in Ierusalem, et in tota una regione novilunio mensis septimi. Et erant filii Israel in commorationibus suis.
38: Et congregata est omnis multitudo simul in aream, quæ est ab oriente portæ sacræ:
39: et dixerunt Esdræ pontifici, et lectori, ut afferret legem Moysi, quæ tradita est a Domino Deo Israel.
40: Et attulit Esdras pontifex legem omni multitudini eorum a viro usque ad mulierem, et omnibus sacerdotibus audire legem novilunio mensis septimi.
41: Et legebat in area, quæ est ante sacram portam templi, a prima luce usque ad vesperam coram viris et mulieribus. Et dederunt omnes sensum ad legem.
42: Et stetit Esdras sacerdos, et lector legis super ligneum tribunal quod fabricatum erat.
43: Et steterunt ad eum Mathathias, et Samus, Ananias, Azarias, Urias, Ezechias, et Balsamus ad dexteram:
44: et ad sinistram Faldeus, Misael, Malachias, Abusthas, Sabus, Nabadias, et Zacharias.
45: Et assumpsit Esdras librum coram omni multitudine: præsidebat enim in gloria in conspectu omnium.
46: Et cum absolvisset legem, omnes erecti steterunt: et benedixit Esdras Dominum Deum altissimum, Deum Sabaoth omnipotentem.
47: Et respondit omnis populus, Amen. Et elevatis sursum manibus procidentes in terram, adoraverunt Dominum.
48: Iesus, et Banæus, et Sarebias, et Iaddimus, et Accubus, et Sabbathæus, et Calithes, et Azarias, et Ioradus, et Ananias, et Philias Levitæ,
49: qui docebant legem Domini, et in multitudine legebant legem Domini, et præferebant singuli eos, qui intelligebant lectionem.
50: Et dixit Atharathes Esdræ pontifici, et lectori, et Levitis, qui docebant multitudinem,
51: dicens. Dies hic sanctus est Domino. Et omnes flebant, cum audissent legem.
52: Et dixit Esdras, Digressi ergo manducate pinguissima quæque et bibite dulcissima quæque et mittite munera his qui non habent.
53: Sanctus enim est hic dies Domini, et nolite mœsti esse. Dominus enim clarificabit vos.
54: Et Levitæ denunciabant in publico omnibus, dicentes, Dies hic sanctus est, nolite mœsti esse.
55: Et abierunt omnes manducare, et bibere, et epulari, et dare munera his qui non habebant, ut epularentur. Magnifice enim sunt exaltati verbis quibus edocti sunt.
56: et congregati sunt universi in Ierusalem celebrare lætitiam, secundum testamentum Domini Dei Israel.

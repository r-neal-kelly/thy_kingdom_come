1: Tunc Sisennes subregulus Cœlesyriæ, et Phœnicis, et Satrabuzanes, et sodales obsecuti his, quæ a Dario rege erant decreta,
2: insistebant sacrosanctis operibus diligentissime, cooperantes cum senioribus Iudæorum principibus Syriæ.
3: et prosperata sunt sacrosancta opera prophetantibus Aggæo et Zacharia prophetis.
4: Et consummaverunt omnia per præceptum Domini Dei Israel, et ex consilio Cyri, et Darii, et Artaxerxis regis Persarum.
5: Et consummata est domus nostra usque ad tertiam et vicesimam diem mensis Adar, sexto anno Darii regis.
6: Et fecerunt filii Israel et sacerdotes et Levitæ, et ceteri qui erant ex captivitate, qui appositi sunt secundum ea quæ scripta sunt in libro Moysi.
7: Et obtulerunt in dedicationem templi Domini, tauros centum, arietes ducentos, agnos quadringentos,
8: et hœdos pro peccatis universi Israel, duodecim, secundum numerum tribuum Israel.
9: Et steterunt sacerdotes et Levitæ amicti stolis per tribus super omnia opera Domini Dei Israel secundum librum Moysi, et ostiarii per singulas ianuas.
10: Et egerunt filii Israel cum his qui erant ex captivitate, illud Phase quartadecima luna mensis primi, quando sanctificati sunt sacerdotes et Levitæ.
11: Omnes filii captivitatis non sunt simul sanctificati, quia Levitæ omnes simul sanctificati sunt.
12: Et immolaverunt Phase universi filii captivitatis, et fratribus suis sacerdotibus, et sibimetipsis.
13: Et manducaverunt filii Israel, qui erant ex captivitate omnes qui remanserant ab omnibus execrationibus gentium terræ quærentes Dominum,
14: et celebraverunt diem festum azymorum septem diebus epulantes in conspectu Domini,
15: quoniam convertit consilium regis Assyriorum in eos, confortare manus eorum ad opera Domini Dei Israel.

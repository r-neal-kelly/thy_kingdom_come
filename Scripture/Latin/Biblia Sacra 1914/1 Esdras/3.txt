1: Rex Darius fecit cœnam magnam omnibus vernaculis suis, et omnibus magistratibus Mediæ et Persidis,
2: et omnibus purpuratis, et prætoribus, et consulibus, et præfectis sub illo ab India usque Æthiopiam, centum viginti septem provinciis.
3: Et cum manducassent, et bibissent, et satiati reverterentur, tunc Darius rex ascendit in cubiculum suum, et dormivit, et expergefactus est.
4: Tunc illi tres iuvenes corporis custodes, qui custodiebant corpus regis, dixerunt alter alteri:
5: Dicamus unusquisque nostrum sermonem qui præcellat: et cuiuscumque apparuerit sermo sapientior alterius, dabit illi rex Darius dona magna,
6: purpura cooperiri, et in auro bibere, et super aurum dormire, et currum aureo fræno, et cydarim byssinam, et torquem circa collum:
7: et secundo loco sedebit a Dario propter sapientiam suam, et cognatus Darii vocabitur.
8: Tunc scribentes singuli suum verbum signaverunt, et posuerunt subtus cervical Darii regis,
9: et dixerunt, Cum surrexerit rex, dabimus illi scripta nostra: et quodcumque iudicaverit rex e tribus, et magistratus Persidis, quoniam verbum eius sapientius est, ipsi dabitur victoria sicut scriptum est.
10: Unus scripsit Forte est vinum.
11: Alius scripsit, Fortior est rex.
12: Tertius scripsit, Fortiores sunt mulieres: super omnia autem vincit veritas.
13: Et cum surrexisset rex, acceperunt scripta sua, et dederunt illi, et legit.
14: Et mittens vocavit omnes magistratus Persarum, et Medos, et purpuratos, et prætores, et præfectos:
15: et sederunt in concilio: et lecta sunt scripta coram ipsis.
16: Et dixit, Vocate adolescentes, et ipsi indicabunt verba sua. Et vocati sunt, et introierunt.
17: Et dixit illis, Indicate nobis de his quæ scripta sunt. Et cœpit prior, qui dixerat de fortitudine vini,
18: et dixit, Viri, quam prævalet vinum omnibus hominibus qui bibunt illud! seducit mentem.
19: Itemque regis et orphani facit mentem vanam. Item servi ac liberi, pauperis ac divitis,
20: et omnem mentem convertit in securitatem et iucunditatem, et non meminit omnem tristitiam et debitum,
21: et omnia præcordia facit honesta, et non meminit regem nec magistratum, et omnia per talenta loqui facit.
22: Et non meminerunt, cum biberunt, amicitiam, nec fraternitatem: sed non multum post sumunt gladios.
23: Et cum a vino merserint et surrexerint, non meminerunt quæ gesserunt.
24: O viri, num præcellit vinum? quis sic cogitat facere? Et tacuit hoc dicto.

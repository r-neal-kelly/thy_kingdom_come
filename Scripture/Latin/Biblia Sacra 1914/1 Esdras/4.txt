1: Et inchoavit sequens dicere, qui dixit de fortitudine regis.
2: O viri, num præcellunt homines, qui terram et mare obtinent, et omnia quæ in eis sunt?
3: Rex autem super omnia præcellit, et dominatur eorum: et omne quodcumque dixerit illis, faciunt.
4: Et si miserit illos ad bellatores, vadunt, et demoliuntur montes, et muros, et turres.
5: Iugulantur, et iugulant, et regis verbum non prætereunt. nam si vicerint, afferunt regi omnia quæcumque prædati fuerint.
6: Similiter et alii omnes, et quotquot non militant, nec pugnant, sed colunt terram: rursum cum fuerint metentes, afferunt tributa regi:
7: et ipse unus solus si dixerit occidite, occidunt: dixerit remittite, remittunt:
8: dixerit percutite, percutiunt: dixerit exterminate, exterminant: dixerit ædificate, ædificant:
9: dixerit excidite, excidunt: dixerit plantate, plantant:
10: et omnis plebs, et virtutes eum obaudiunt, et super hoc ipse recumbit, et bibit, et dormit.
11: Hi autem custodiunt in circuitu eum, et non possunt ire singuli, et facere opera sua, sed in dicto obaudientes sunt ei.
12: Viri, quomodo non præcellit rex qui sic diffamatur? Et tacuit.
13: Tertius qui dixerat de mulieribus et veritate, hic est Zorobabel, cœpit loqui.
14: Viri, non magnus rex, et multi homines, nec vinum præcellit. Quis est ergo qui dominatur eorum?
15: Nonne mulieres genuerunt regem, et omnem populum, qui dominatur mari et terræ:
16: et ex illis nati sunt, et ipsæ educaverunt eos qui plantaverunt vineas ex quibus vinum fit?
17: Et ipsæ faciunt stolas omnium hominum, et ipsæ faciunt gloriam hominibus, et non possunt homines separari a mulieribus.
18: Si congregaverint aurum et argentum, et omnem rem speciosam, et viderint mulierem unam bono habitu et bona specie,
19: omnia hæc relinquentes in eam intendunt, et aperto ore conspiciunt, et eam alliciunt magis quam aurum et argentum, et omnem rem pretiosam.
20: Homo patrem suum relinquit qui enutriit illum, et suam regionem, et ad mulierem se coniungit.
21: Et cum muliere remittit animam: et neque patrem meminit, neque matrem, neque regionem.
22: Et hinc oportet vos scire: quoniam mulieres dominantur vestri. Nonne doletis?
23: Et accipit homo gladium suum, et vadit in viam facere furta, et homicidia, et mare navigare et flumina,
24: et leonem videt, et in tenebris ingreditur: et cum furtum fecerit, et fraudes et rapinas amabili suæ affert.
25: Et iterum, diligit homo uxorem suam magis quam patrem aut matrem.
26: Et multi dementes facti sunt propter uxores suas: et servi facti sunt propter illas:
27: et multi perierunt et iugulati sunt, et peccaverunt propter mulieres.
28: Et nunc credite mihi, quia magnus est rex in potestate sua: quoniam omnes regiones verentur tangere eum.
29: Videbam tamen Apemen filiam Bezacis, mirifici concubinam regis, sedentem iuxta regem ad dexteram,
30: et auferentem diadema de capite eius, et imponentem sibi, et palmis cædebat regem de sinistra manu.
31: Et super hæc aperto ore intuebatur eam: et si arriserit ei, ridet. nam si indignata ei fuerit, blanditur, donec reconcilietur in gratiam.
32: O viri, cur non sunt fortiores mulieres? Magna est terra, et excelsum est cælum: quis ista agit?
33: Et tunc rex, et purpurati intuebantur in alterutrum. Et inchoavit loqui de veritate.
34: O viri, nonne fortes sunt mulieres? Magna est terra, et excelsum est cælum: et velox cursus solis convertit in gyro cælum in locum suum in una die.
35: Nonne magnificus est qui hæc facit, et veritas magna, et fortior præ omnibus?
36: Omnis terra veritatem invocat, cælum etiam ipsam benedicit, et omnia opera moventur, et tremunt eam, et non est cum ea quicquam iniquum.
37: Vinum iniquum, iniquus rex, iniquæ mulieres, iniqui omnes filii hominum, et iniqua illorum omnia opera, et non est in ipsis veritas, et in sua iniquitate peribunt:
38: et veritas manet, et invalescit in æternum, et vivit, et obtinet in sæcula sæculorum.
39: Nec est apud eam accipere personas, neque differentias: sed quæ iusta sunt facit omnibus, iniustis ac malignis, et omnes benignantur in operibus eius.
40: Et non est in iudicio eius iniquum, sed fortitudo, et regnum, et potestas et maiestas omnium ævorum. Benedictus Deus veritatis.
41: Et desiit loquendo. Et omnes populi clamaverunt, et dixerunt, Magna est veritas, et prævalet.
42: Tunc rex ait illi, Pete, si quid vis amplius, quam quæ scripta sunt, et dabo tibi, secundum quod inventus es sapientior proximis, et proximus mihi sedebis, et cognatus meus vocaberis.
43: Tunc ait regi, Memor esto voti tui, quod vovisti, ædificare Ierusalem, in die qua regnum accepisti:
44: et omnia vasa quæ accepta sunt ex Ierusalem, remittere, quæ separavit Cyrus, quando mactavit Babyloniam, et voluit remittere ea ibi.
45: Et tu vovisti ædificare templum quod incenderunt Idumæi, quando exterminata est Iudæa a Chaldæis.
46: Et nunc hoc est quod postulo Domine, et quod peto, hoc est maiestas quod a te postulo, ut facias votum quod vovisti regi cæli ex ore tuo.
47: Tunc surgens Darius rex, osculatus est illum: et scripsit epistolas ad omnes dispensatores, et præfectos, et purpuratos, ut deducerent eum, et eos qui cum illo erant, omnes ascendentes ædificare Ierusalem.
48: Et omnibus præfectis, qui erant in Syria, et Phœnice, et Libano scripsit epistolas, ut traherent ligna cedrina a Libano in Ierusalem, ut ædificarent cum eis civitatem.
49: Et scripsit omnibus Iudæis qui ascendebant a regno in Iudæam pro libertate, omnem potentem, et magistratum, et præfectum non supervenire ad ianuas ipsorum,
50: et omnem regionem quam obtinuerant immunem esse eis, et Idumæi relinquant castella quæ obtinent Iudæorum,
51: et in structuram templi dare per singulos annos talenta viginti, usque dum perædificaretur:
52: et super sacrarium holocautomata ustulare quotidie, sicut habent præceptum: alia talenta decem offerre per singulos annos,
53: et omnibus qui procedunt a Babylonia condere civitatem: ut esset libertas tam ipsis quam filiis eorum, et omnibus sacerdotibus qui præcedunt:
54: Scripsit autem et quantitatem, et sacram stolam iussit dari, in qua deservirent;
55: et Levitis scripsit dare præcepta, usque in diem qua consummabitur domus, et Ierusalem extruetur:
56: et omnibus custodientibus civitatem scripsit dari ei sortes et stipendia.
57: Et dimisit omnia vasa quæcumque separaverat Cyrus a Babylonia, et omnia quæcumque dixit Cyrus, et ipse præcepit fieri, et mitti Ierusalem.
58: Et cum processisset ille adolescens, elevans faciem in Ierusalem, benedixit regem cæli,
59: et dixit, Abs te est victoria, et abs te est sapientia et claritas. Et ego servus tuus sum.
60: Benedictus es qui dedisti mihi sapientiam, et tibi confitebor Domine Deus patrum nostrorum.
61: Et accepit epistolas, et profectus est in Babyloniam. Et venit, et nunciavit fratribus suis omnibus qui fuerunt in Babylonia:
62: et benedixerunt Deum patrum suorum, quoniam dedit illis remissionem et refrigerium,
63: ut ascenderent et ædificarent Ierusalem, et templum ubi nominatum est nomen eius in ipso, et exultaverunt cum musicis et lætitia diebus septem.

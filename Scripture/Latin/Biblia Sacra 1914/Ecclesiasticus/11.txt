1: Sapientia humiliati exaltabit caput illius, et in medio magnatorum consedere illum faciet.
2: Non laudes virum in specie sua, neque spernas hominem in visu suo.
3: brevis in volatilibus est apis, et initium dulcoris habet fructus illius.
4: In vestitu ne glorieris umquam, nec in die honoris tui extollaris: quoniam mirabilia opera Altissimi solius, et gloriosa, et absconsa, et invisa opera illius.
5: Multi tyranni sederunt in throno, et insuspicabilis portavit diadema.
6: Multi potentes oppressi sunt valide, et gloriosi traditi sunt in manus alterorum.
7: ¶ Priusquam interroges, ne vituperes quemquam: et cum interrogaveris, corripe iuste.
8: Priusquam audias, ne respondeas verbum: et in medio sermonum ne adiicias loqui.
9: De ea re, quæ te non molestat, ne certeris: et in iudicio peccantium ne consistas.
10: Fili ne in multis sint actus tui: et si dives fueris, non eris immunis a delicto. si enim secutus fueris, non apprehendes: et non effugies, si præcucurreris.
11: ¶ Est homo laborans, et festinans, et dolens impius, et tanto magis non abundabit.
12: Est homo marcidus egens recuperatione, plus deficiens virtute, et abundans paupertate:
13: et oculus Dei respexit illum in bono, et erexit eum ab humilitate ipsius, et exaltavit caput eius: et mirati sunt in illo multi, et honoraverunt Deum.
14: Bona et mala, vita et mors, paupertas et honestas a Deo sunt.
15: Sapientia et disciplina, et scientia legis apud Deum. Dilectio, et viæ bonorum apud ipsum.
16: Error et tenebræ peccatoribus concreata sunt: qui autem exultant in malis, consenescunt in malo.
17: Datio Dei permanet iustis, et profectus illius successus habebit in æternum.
18: Est qui locupletatur parce agendo, et hæc est pars mercedis illius.
19: in eo quod dicit: Inveni requiem mihi, et nunc manducabo de bonis meis solus:
20: et nescit quod tempus præteriet, et mors appropinquet, et relinquat omnia aliis, et morietur.
21: Sta in testamento tuo, et in illo colloquere, et in opere mandatorum tuorum veterasce.
22: Ne manseris in operibus peccatorum. Confide autem in Deo, et mane in loco tuo.
23: Facile est enim in oculis Dei subito honestare pauperem.
24: Benedictio Dei in mercedem iusti festinat, et in hora veloci processus illius fructificat.
25: Ne dicas: Quid est mihi opus, et quæ erunt mihi ex hoc bona?
26: Ne dicas: Sufficiens mihi sum: et quid ex hoc pessimabor?
27: In die bonorum ne immemor sis malorum: et in die malorum ne immemor sis bonorum:
28: quoniam facile est coram Deo in die obitus retribuere unicuique secundum vias suas.
29: Malitia horæ oblivionem facit luxuriæ magnæ, et in fine hominis denudatio operum illius.
30: Ante mortem ne laudes hominem quemquam, quoniam in filiis suis agnoscitur vir.
31: ¶ Non omnem hominem inducas in domum tuam: multæ enim sunt insidiæ dolosi.
32: Sicut enim eructant præcordia fœtentium, et sicut perdix inducitur in caveam, et ut caprea in laqueum: sic et cor superborum, et sicut prospector videns casum proximi sui.
33: Bona enim in mala convertens insidiatur, et in electis imponet maculam.
34: A scintilla una augetur ignis, et ab uno doloso augetur sanguis: homo vero peccator sanguini insidiatur.
35: Attende tibi a pestifero, fabricat enim mala: ne forte inducat super te subsannationem in perpetuum.
36: Admitte ad te alienigenam, et subvertet te in turbine, et abalienabit te a tuis propriis.

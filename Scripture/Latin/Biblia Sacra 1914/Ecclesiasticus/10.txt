1: ¶ Iudex sapiens iudicabit populum suum, et principatus sensati stabilis erit.
2: Secundum iudicem populi, sic et ministri eius: et qualis rector est civitatis, tales et inhabitantes in ea.
3: Rex insipiens perdet populum suum: et civitates inhabitabuntur per sensum potentium.
4: In manu Dei potestas terræ: et utilem rectorem suscitabit in tempus super illam.
5: In manu Dei prosperitas hominis, et super faciem scribæ imponet honorem suum.
6: ¶ Omnis iniuriæ proximi ne memineris, et nihil agas in operibus iniuriæ.
7: Odibilis coram Deo est et hominibus superbia: et execrabilis omnis iniquitas gentium.
8: Regnum a gente in gentem transfertur propter iniustitias, et iniurias, et contumelias, et diversos dolos.
9: Avaro autem nihil est scelestius. Quid superbit terra et cinis?
10: Nihil est iniquius quam amare pecuniam. hic enim et animam suam venalem habet: quoniam in vita sua proiecit intima sua.
11: Omnis potentatus brevis vita. Languor prolixior gravat medicum.
12: Brevem languorem præcidit medicus: sic et rex hodie est, et cras morietur.
13: Cum enim morietur homo, hereditabit serpentes, et bestias, et vermes.
14: Initium superbiæ hominis, apostatare a Deo:
15: quoniam ab eo, qui fecit illum, recessit cor eius. quoniam initium omnis peccati est superbia: qui tenuerit illam, adimplebitur maledictis, et subvertet eum in finem.
16: Propterea exhonoravit Dominus conventus malorum, et destruxit eos usque in finem.
17: Sedes ducum superborum destruxit Deus, et sedere fecit mites pro eis.
18: Radices gentium superbarum arefecit Deus, et plantavit humiles ex ipsis gentibus.
19: Terras gentium evertit Dominus, et perdidit eas usque ad fundamentum.
20: arefecit ex ipsis, et disperdidit eos, et cessare fecit memoriam eorum a terra.
21: Memoriam superborum perdidit Deus, et reliquit memoriam humilium sensu.
22: Non est creata hominibus superbia: neque iracundia nationi mulierum.
23: ¶ Semen hominum honorabitur hoc, quod timet Deum: semen autem hoc exhonorabitur, quod præterit mandata Domini.
24: In medio fratrum rector illorum in honore: et qui timent Dominum, erunt in oculis illius.
25: Gloria divitum, honoratorum, et pauperum, timor Dei est:
26: noli despicere hominem iustum pauperem, et noli magnificare virum peccatorem divitem.
27: Magnus, et iudex, et potens est in honore: et non est maior illo, qui timet Deum.
28: Servo sensato liberi servient: et vir prudens et disciplinatus non murmurabit correptus, et inscius non honorabitur.
29: Noli extollere te in faciendo opere tuo, et noli cunctari in tempore angustiæ.
30: Melior est qui operatur, et abundat in omnibus, quam qui gloriatur, et eget pane.
31: Fili in mansuetudine serva animam tuam, et da illi honorem secundum meritum suum.
32: Peccantem in animam suam quis iustificabit? et quis honorificabit exhonorantem animam suam?
33: Pauper gloriatur per disciplinam et timorem suum: et est homo qui honorificatur propter substantiam suam.
34: Qui autem gloriatur in paupertate, quanto magis in substantia? et qui gloriatur in substantia, paupertatem vereatur.

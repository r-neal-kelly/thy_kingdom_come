1: ¶ Fortis in bello Iesus Nave successor Moysi in prophetis, qui fuit magnus secundum nomen suum,
2: maximus in salutem electorum Dei, expugnare insurgentes hostes, ut consequeretur hereditatem Israel.
3: Quam gloriam adeptus est in tollendo manus suas, et iactando contra civitates romphæas?
4: Quis ante illum sic restitit? Nam hostes ipse Dominus perduxit:
5: An non in iracundia eius impeditus est sol, et una dies facta est quasi duo?
6: Invocavit Altissimum potentem in oppugnando inimicos undique, et audivit illum magnus et sanctus Deus in saxis grandinis virtutis valde fortis.
7: Impetum fecit contra gentem hostilem, et in descensu perdidit contrarios,
8: ut cognoscant Gentes potentiam eius, quia contra Deum pugnare non est facile. Et secutus est a tergo potentis:
9: ¶ et in diebus Moysi misericordiam fecit ipse, et Caleb filius Iephone, stare contra hostem, et prohibere gentem a peccatis, et perfringere murmur malitiæ.
10: Et ipsi duo constituti, a periculo liberati sunt a numero sexcentorum millium peditum, inducere illos in hereditatem, in terram, quæ manat lac et mel.
11: Et dedit Dominus ipsi Caleb fortitudinem, et usque in senectutem permansit illi virtus, ut ascenderet in excelsum terræ locum, et semen ipsius obtinuit hereditatem:
12: ut viderent omnes filii Israel quia bonum est obsequi sancto Deo.
13: ¶ Et iudices singuli suo nomine, quorum non est corruptum cor: qui non aversi sunt a Domino,
14: ut sit memoria illorum in benedictione, et ossa eorum pullulent de loco suo,
15: et nomen eorum permaneat in æternum, permanens ad filios illorum, sanctorum virorum gloria.
16: ¶ Dilectus a Domino Deo suo Samuel propheta Domini, renovavit imperium, et unxit principes in gente sua.
17: In lege Domini congregationem iudicavit, et vidit Deus Iacob, et in fide sua probatus est propheta.
18: Et cognitus est in verbis suis fidelis, quia vidit Deum lucis:
19: et invocavit Dominum omnipotentem, in oppugnando hostes circumstantes undique in oblatione agni inviolati.
20: Et intonuit de cælo Dominus, et in sonitu magno auditam fecit vocem suam,
21: et contrivit principes Tyriorum, et omnes duces Philisthiim:
22: et ante tempus finis vitæ suæ et sæculi, testimonium præbuit in conspectu Domini, et Christi, pecunias et usque ad calceamenta ab omni carne non accepit, et non accusavit illum homo.
23: Et post hoc dormivit, et notum fecit regi, et ostendit illi finem vitæ suæ, et exaltavit vocem suam de terra in prophetia delere impietatem gentis.

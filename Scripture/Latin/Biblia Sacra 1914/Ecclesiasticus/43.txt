1: ¶ Altitudinis firmamentum pulchritudo eius est, species cæli in visione gloriæ.
2: Sol in aspectu annuncians in exitu, vas admirabile opus excelsi.
3: In meridiano exurit terram, et in conspectu ardoris eius quis poterit sustinere? Fornacem custodiens in operibus ardoris:
4: tripliciter sol exurens montes, radios igneos exufflans, et refulgens radiis suis obcæcat oculos.
5: Magnus Dominus qui fecit illum, et in sermonibus eius festinavit iter.
6: Et luna in omnibus in tempore suo, ostensio temporis, et signum ævi.
7: A luna signum diei festi, luminare quod minuitur in consummatione.
8: Mensis secundum nomen eius est, crescens mirabiliter in consummatione.
9: Vas castrorum in excelsis, in firmamento cæli resplendens gloriose.
10: Species cæli gloria stellarum, mundum illuminans in excelsis Dominus.
11: In verbis sancti stabunt ad iudicium, et non deficient in vigiliis suis.
12: Vide arcum, et benedic eum, qui fecit illum: valde speciosus est in splendore suo.
13: Gyravit cælum in circuitu gloriæ suæ, manus Excelsi aperuerunt illum.
14: Imperio suo acceleravit nivem, et accelerat coruscationes emittere iudicii sui.
15: Propterea aperti sunt thesauri, et evolaverunt nebulæ sicut aves.
16: In magnitudine sua posuit nubes, et confracti sunt lapides grandinis.
17: In conspectu eius commovebuntur montes, et in voluntate eius aspirabit Notus.
18: Vox tonitrui eius verberabit terram, tempestas aquilonis, et congregatio spiritus:
19: et sicut avis deponens ad sedendum, aspergit nivem, et sicut locusta demergens descensus eius.
20: Pulchritudinem candoris eius admirabitur oculus, et super imbrem eius expavescet cor.
21: ¶ Gelu sicut salem effundet super terram: et dum gelaverit, fiet tamquam cacumina tribuli.
22: Frigidus ventus aquilo flavit, et gelavit crystallus ab aqua, super omnem congregationem aquarum requiescet, et sicut lorica induet se aquis.
23: Et devorabit montes, et exuret desertum, et extinguet viride, sicut igne.
24: Medicina omnium in festinatione nebulæ: et ros obvians ab ardore venienti humilem efficiet eum.
25: In sermone eius siluit ventus, et cogitatione sua placavit abyssum, et plantavit in illa Dominus insulas.
26: Qui navigant mare, enarrent pericula eius: et audientes auribus nostris admirabimur.
27: Illic præclara opera, et mirabilia: varia bestiarum genera, et omnium pecorum, et creatura belluarum.
28: Propter ipsum confirmatus est itineris finis, et in sermone eius composita sunt omnia.
29: ¶ Multa dicemus, et deficiemus in verbis; consummatio autem sermonum, ipse est in omnibus.
30: Gloriantes ad quid valebimus? ipse enim omnipotens super omnia opera sua.
31: Terribilis Dominus, et magnus vehementer, et mirabilis potentia ipsius.
32: Glorificantes Dominum quantumcumque potueritis, supervalebit enim adhuc, et admirabilis magnificentia eius.
33: Benedicentes Dominum, exaltate illum quantum potestis: maior enim est omni laude.
34: Exaltantes eum replemini virtute. ne laboretis: non enim comprehendetis.
35: Quis videbit eum, et enarrabit? et quis magnificabit eum sicut est ab initio?
36: Multa abscondita sunt maiora his: pauca enim vidimus operum eius.
37: Omnia autem Dominus fecit, et pie agentibus dedit sapientiam.

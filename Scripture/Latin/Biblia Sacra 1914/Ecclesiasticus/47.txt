1: ¶ Post hæc surrexit Nathan propheta in diebus David.
2: Et quasi adeps separatus a carne, sic David a filiis Israel.
3: Cum leonibus lusit quasi cum agnis: et in ursis similiter fecit sicut in agnis ovium in iuventute sua.
4: Numquid non occidit gigantem, et abstulit opprobrium de gente?
5: In tollendo manum, saxo fundæ deiecit exultationem Goliæ:
6: nam invocavit Dominum omnipotentem, et dedit in dextera eius tollere hominem fortem in bello, et exaltare cornu gentis suæ.
7: Sic in decem millibus glorificavit eum, et laudavit eum in benedictionibus Domini in offerendo illi coronam gloriæ:
8: contrivit enim inimicos undique, et extirpavit Philisthiim contrarios usque in hodiernum diem: contrivit cornu ipsorum usque in æternum.
9: In omni opere dedit confessionem Sancto, et Excelso in verbo gloriæ.
10: De omni corde suo laudavit Dominum, et dilexit Deum, qui fecit illum: et dedit illi contra inimicos potentiam:
11: Et stare fecit cantores contra altare, et in sono eorum dulces fecit modos.
12: et dedit in celebrationibus decus, et ornavit tempora usque ad consummationem vitæ, ut laudarent nomen sanctum Domini, et amplificarent mane Dei sanctitatem.
13: Dominus purgavit peccata ipsius, et exaltavit in æternum cornu eius: et dedit illi testamentum regni, et sedem gloriæ in Israel.
14: ¶ Post ipsum surrexit filius sensatus, et propter illum deiecit omnem potentiam inimicorum.
15: Salomon imperavit in diebus pacis, cui subiecit Deus omnes hostes, ut conderet domum in nomine suo, et pararet sanctitatem in sempiternum: quemadmodum eruditus es in iuventute tua,
16: et impletus es, quasi flumen, sapientia, et terram retexit anima tua.
17: Et replesti in comparationibus ænigmata: ad insulas longe divulgatum est nomen tuum, et dilectus es in pace tua.
18: In cantilenis, et proverbiis, et comparationibus, et interpretationibus miratæ sunt terræ,
19: et in nomine Domini Dei, cui est cognomen, Deus Israel.
20: Collegisti quasi aurichalcum aurum, et ut plumbum complesti argentum,
21: ¶ et inclinasti femora tua mulieribus: potestatem habuisti in corpore tuo,
22: dedisti maculam in gloria tua, et profanasti semen tuum inducere iracundiam ad liberos tuos, et incitari stultitiam tuam,
23: ut faceres imperium bipartitum, et ex Ephraim imperare imperium durum.
24: Deus autem non derelinquet misericordiam suam, et non corrumpet, nec delebit opera sua, neque perdet a stirpe nepotes electi sui: et semen eius, qui diligit Dominum, non corrumpet.
25: Dedit autem reliquum Iacob, et David de ipsa stirpe.
26: ¶ Et finem habuit Salomon cum patribus suis.
27: Et dereliquit post se de semine suo, gentis stultitiam,
28: et imminutum a prudentia, Roboam, qui avertit gentem consilio suo:
29: et Ieroboam filium Nabat, qui peccare fecit Israel, et dedit viam peccandi Ephraim, et plurima redundaverunt peccata ipsorum.
30: Valde averterunt illos a terra sua.
31: Et quæsivit omnes nequitias usque dum perveniret ad illos defensio, et ab omnibus peccatis liberavit eos.

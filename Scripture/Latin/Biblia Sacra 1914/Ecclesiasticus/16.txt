1: ¶ Ne iucunderis in filiis impiis, si multiplicentur: nec oblecteris super ipsos, si non est timor Dei in illis.
2: Non credas vitæ illorum, et ne respexeris in labores eorum.
3: Melior est enim unus timens Deum, quam mille filii impii.
4: Et utile est mori sine filiis quam relinquere filios impios.
5: Ab uno sensato inhabitabitur patria, tribus impiorum deseretur.
6: Multa talia vidit oculus meus, et fortiora horum audivit auris mea.
7: In synagoga peccantium exardebit ignis, et in gente incredibili exardescet ira.
8: Non exoraverunt pro peccatis suis antiqui gigantes, qui destructi sunt confidentes suæ virtuti:
9: et non pepercit peregrinationi Loth, et execratus est eos præ superbia verbi illorum.
10: Non misertus est illis, gentem totam perdens, et extollentem se in peccatis suis.
11: Et sicut sexcenta millia peditum, qui congregati sunt in duritia cordis sui: et si unus fuisset cervicatus, mirum si fuisset immunis.
12: misericordia enim et ira est cum illo. Potens exoratio, et effundens iram:
13: secundum misericordiam suam, sic correptio illius hominem secundum opera sua iudicat.
14: Non effugiet in rapina peccator, et non retardabit sufferentia misericordiam facientis.
15: Omnis misericordia faciet locum unicuique secundum meritum operum suorum, et secundum intellectum peregrinationis ipsius.
16: Non dicas: A Deo abscondar, et ex summo quis mei memorabitur?
17: In populo magno non agnoscar: quæ est enim anima mea in tam immensa creatura?
18: Ecce cælum, et cæli cælorum, abyssus, et universa terra, et quæ in eis sunt, in conspectu illius commovebuntur,
19: montes simul, et colles, et fundamenta terræ: cum conspexerit illa Deus, tremore concutientur.
20: Et in omnibus his insensatum est cor: et omne cor intelligitur ab illo:
21: et vias illius quis intelligit, et procellam, quam nec oculus videbit hominis?
22: Nam plurima illius opera sunt in absconsis: sed opera iustitiæ eius quis enunciabit? aut quis sustinebit? Longe enim est testamentum a quibusdam, et interrogatio omnium in consummatione est.
23: Qui minoratur corde, cogitat inania: et vir imprudens, et errans cogitat stulta.
24: ¶ Audi me fili, et disce disciplinam sensus, et in verbis meis attende in corde tuo,
25: et dicam in æquitate disciplinam, et scrutabor enarrare sapientiam: et in verbis meis attende in corde tuo, et dico in æquitate spiritus virtutes, quas posuit Deus in opera sua ab initio, et in veritate enuncio scientiam eius.
26: In iudicio Dei opera eius ab initio, et ab institutione ipsorum distinxit partes illorum, et initia eorum in gentibus suis.
27: Ornavit in æternum opera illorum, nec esurierunt, nec laboraverunt, et non destiterunt ab operibus suis.
28: Unusquisque proximum sibi non angustiabit usque in æternum.
29: Non sis incredibilis verbo illius.
30: Post hæc Deus in terram respexit, et implevit illam bonis suis.
31: Anima omnis vitalis denunciavit ante faciem ipsius, et in ipsam iterum reversio illorum.

1: ¶ Qui diligit filium suum, assiduat illi flagella, ut lætetur in novissimo suo, et non palpet proximorum ostia.
2: Qui docet filium suum, laudabitur in illo, et in medio domesticorum in illo gloriabitur.
3: Qui docet filium suum, in zelum mittit inimicum, et in medio amicorum gloriabitur in illo.
4: Mortuus est pater eius, et quasi non est mortuus: similem enim reliquit sibi post se.
5: In vita sua vidit, et lætatus est in illo: in obitu suo non est contristatus, nec confusus est coram inimicis.
6: Reliquit enim defensorem domus contra inimicos, et amicis reddentem gratiam.
7: Pro animabus filiorum colligabit vulnera sua, et super omnem vocem turbabuntur viscera eius.
8: Equus indomitus evadit durus, et filius remissus evadet præceps.
9: Lacta filium, et paventem te faciet: lude cum eo, et contristabit te.
10: Non corrideas illi: ne doleas, et in novissimo obstupescent dentes tui.
11: Non des illi potestatem in iuventute, et ne despicias cogitatus illius.
12: Curva cervicem eius in iuventute, et tunde latera eius dum infans est, ne forte induret, et non credat tibi, et erit tibi dolor animæ.
13: Doce filium tuum, et operare in illo, ne in turpitudinem illius offendas.
14: ¶ Melior est pauper sanus, et fortis viribus, quam dives imbecillis et flagellatus malitia.
15: Salus animæ in sanctitate iustitiæ melior est omni auro et argento: et corpus validum quam census immensus.
16: Non est census super censum salutis corporis: et non est oblectamentum super cordis gaudium.
17: Melior est mors quam vita amara: et requies æterna quam languor perseverans.
18: Bona abscondita in ore clauso, quasi appositiones epularum circumpositæ sepulchro.
19: Quid proderit libatio idolo? nec enim manducabit, nec odorabit:
20: sic qui effugatur a Domino, portans mercedes iniquitatis:
21: videns oculis, et ingemiscens, sicut spado complectens virginem, et suspirans.
22: ¶ Tristitiam non des animæ tuæ, et non affligas temetipsum in consilio tuo.
23: Iucunditas cordis hæc est vita hominis, et thesaurus sine defectione sanctitatis: et exultatio viri est longævitas.
24: Miserere animæ tuæ placens Deo, et contine: congrega cor tuum in sanctitate eius, et tristitiam longe repelle a te.
25: Multos enim occidit tristitia, et non est utilitas in illa.
26: Zelus et iracundia minuunt dies, et ante tempus senectam adducet cogitatus.
27: Splendidum cor, et bonum in epulis est: epulæ enim illius diligenter fiunt.

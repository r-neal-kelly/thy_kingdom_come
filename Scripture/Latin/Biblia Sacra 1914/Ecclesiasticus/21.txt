1: ¶ Fili peccasti? non adiicias iterum: sed et de pristinis deprecare ut tibi dimittantur.
2: Quasi a facie colubri fuge peccata: et si accesseris ad illa, suscipient te.
3: Dentes leonis, dentes eius, interficientes animas hominum.
4: Quasi romphæa bis acuta omnis iniquitas, plagæ illius non est sanitas.
5: Obiurgatio et iniuriæ annullabunt substantiam: et domus quæ nimis locuples est, annullabitur superbia: sic substantia superbi eradicabitur.
6: Deprecatio pauperis ex ore usque ad aures eius perveniet, et iudicium festinato adveniet illi.
7: Qui odit correptionem, vestigium est peccatoris: et qui timet Deum, convertetur ad cor suum.
8: Notus a longe potens lingua audaci: et sensatus scit labi se ab ipso.
9: Qui ædificat domum suam impendiis alienis, quasi qui colligit lapides suos in hyeme.
10: Stuppa collecta synagoga peccantium, et consummatio illorum flamma ignis.
11: Via peccantium complanata lapidibus, et in fine illorum inferi, et tenebræ, et pœnæ.
12: ¶ Qui custodit iustitiam, continebit sensum eius.
13: Consummatio timoris Dei, sapientia et sensus.
14: Non erudietur qui non est sapiens in bono.
15: Est autem sapientia, quæ abundat in malo: et non est sensus ubi est amaritudo.
16: Scientia sapientis tamquam inundatio abundabit, et consilium illius sicut fons vitæ permanet.
17: Cor fatui quasi vas confractum, et omnem sapientiam non tenebit.
18: ¶ Verbum sapiens quodcumque audierit scius laudabit, et ad se adiiciet: audivit luxuriosus, et displicebit illi, et proiiciet illud post dorsum suum.
19: Narratio fatui quasi sarcina in via. nam in labiis sensati invenietur gratia.
20: Os prudentis quæritur in ecclesia, et verba illius cogitabunt in cordibus suis.
21: Tamquam domus exterminata, sic fatuo sapientia: et scientia insensati inenarrabilia verba.
22: Compedes in pedibus, stulto doctrina, et quasi vincula manuum super manum dextram.
23: Fatuus in risu exaltat vocem suam: vir autem sapiens vix tacite ridebit.
24: Ornamentum aureum prudenti doctrina, et quasi brachiale in brachio dextro.
25: Pes fatui facilis in domum proximi: et homo peritus confundetur a persona potentis.
26: Stultus a fenestra respiciet in domum: vir autem eruditus foris stabit.
27: Stultitia hominis auscultare per ostium: et prudens gravabitur contumelia.
28: Labia imprudentium stulta narrabunt: verba autem prudentium statera ponderabuntur.
29: In ore fatuorum cor illorum: et in corde sapientium os illorum.
30: Dum maledicit impius diabolum, maledicit ipse animam suam.
31: Susurro coinquinabit animam suam, et in omnibus odietur: et qui cum eo manserit, odiosus erit: tacitus et sensatus honorabitur.

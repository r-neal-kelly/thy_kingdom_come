1: ¶ Oratio Iesu filii Sirach: § Confitebor tibi Domine rex, et collaudabo te Deum salvatorem meum.
2: Confitebor nomini tuo: quoniam adiutor et protector factus es mihi,
3: et liberasti corpus meum a perditione, a laqueo linguæ iniquæ, et a labiis operantium mendacium, et in conspectu astantium factus es mihi adiutor.
4: Et liberasti me secundum multitudinem misericordiæ nominis tui a rugientibus, præparatis ad escam,
5: de manibus quærentium animam meam, et de portis tribulationum quæ circumdederunt me:
6: a pressura flammæ, quæ circumdedit me, et in medio ignis non sum æstuatus:
7: de altitudine ventris inferi, et a lingua coinquinata, et a verbo mendacii, a rege iniquo, et a lingua iniusta:
8: laudabit usque ad mortem anima mea Dominum,
9: et vita mea appropinquans erat in inferno deorsum.
10: Circumdederunt me undique, et non erat qui adiuvaret. Respiciens eram ad adiutorium hominum, et non erat.
11: Memoratus sum misericordiæ tuæ Domine, et operationis tuæ, quæ a sæculo sunt.
12: quoniam eruis sustinentes te Domine, et liberas eos de manibus gentium.
13: Exaltasti super terram habitationem meam, et pro morte defluente deprecatus sum.
14: Invocavi Dominum patrem Domini mei, ut non derelinquat me in die tribulationis meæ, et in tempore superborum sine adiutorio.
15: Laudabo nomen tuum assidue, et collaudabo illud in confessione, et exaudita est oratio mea.
16: Et liberasti me de perditione, et eripuisti me de tempore iniquo.
17: Propterea confitebor, et laudem dicam tibi, et benedicam nomini Domini.
18: § ¶ Cum adhuc iunior essem, priusquam oberrarem, quæsivi sapientiam palam in oratione mea.
19: Ante templum postulabam pro illa, et usque in novissimis inquiram eam. Et effloruit tamquam præcox uva,
20: lætatum est cor meum in ea. Ambulavit pes meus iter rectum, a iuventute mea investigabam eam.
21: Inclinavi modice aurem meam, et excepi illam.
22: Multam inveni in meipso sapientiam, et multum profeci in ea.
23: Danti mihi sapientiam, dabo gloriam.
24: Consiliatus sum enim ut facerem illam: zelatus sum bonum, et non confundar.
25: Colluctata est anima mea in illa, et in faciendo eam confirmatus sum.
26: Manus meas extendi in altum, et insipientiam eius luxi.
27: Animam meam direxi ad illam, et in agnitione inveni eam.
28: Possedi cum ipsa cor ab initio: propter hoc non derelinquar.
29: Venter meus conturbatus est quærendo illam: propterea bonam possidebo possessionem.
30: Dedit mihi Dominus linguam mercedem meam: et in ipsa laudabo eum.
31: Appropiate ad me indocti, et congregate vos in domum disciplinæ.
32: quid adhuc retardatis? et quid dicitis in his? animæ vestræ sitiunt vehementer.
33: Aperui os meum, et locutus sum: Comparate vobis sine argento,
34: et collum vestrum subiicite iugo, et suscipiat anima vestra disciplinam: in proximo est enim invenire eam.
35: Videte oculis vestris quia modicum laboravi, et inveni mihi multam requiem.
36: Assumite disciplinam in multo numero argenti, et copiosum aurum possidete in ea.
37: Lætetur anima vestra in misericordia eius, et non confundemini in laude ipsius.
38: Operamini opus vestrum ante tempus, et dabit vobis mercedem vestram in tempore suo.

1: ¶ Qui facit misericordiam, fœneratur proximo suo: et qui prævalet manu, mandata servat.
2: Fœnerare proximo tuo in tempore necessitatis illius, et iterum redde proximo in tempore suo.
3: Confirma verbum, et fideliter age cum illo: et in omni tempore invenies quod tibi necessarium est.
4: Multi quasi inventionem æstimaverunt fœnus, et præstiterunt molestiam his, qui se adiuverunt.
5: Donec accipiant, osculantur manus dantis, et in promissionibus humiliant vocem suam:
6: et in tempore redditionis postulabit tempus, et loquetur verba tædii et murmurationum, et tempus causabitur:
7: si autem potuerit reddere, adversabitur, solidi vix reddet dimidium, et computabit illud quasi inventionem:
8: sin autem fraudabit illum pecunia sua, et possidebit illum inimicum gratis:
9: et convitia et maledicta reddet illi, et pro honore et beneficio reddet illi contumeliam.
10: Multi non causa nequitiæ non fœnerati sunt, sed fraudari gratis timuerunt.
11: Verumtamen super humilem animo fortior esto, et pro eleemosyna non trahas illum.
12: Propter mandatum assume pauperem: et propter inopiam eius ne dimittas eum vacuum.
13: Perde pecuniam propter fratrem et amicum tuum: et non abscondas illam sub lapide in perditionem.
14: Pone thesaurum tuum in præceptis Altissimi, et proderit tibi magis quam aurum.
15: Conclude eleemosynam in corde pauperis, et hæc pro te exorabit ab omni malo.
16 17 18: Super scutum potentis, et super lanceam adversus inimicum tuum pugnabit.
19: ¶ Vir bonus fidem facit pro proximo suo: et qui perdiderit confusionem, derelinquet sibi.
20: Gratiam fideiussoris ne obliviscaris: dedit enim pro te animam suam.
21: Repromissorem fugit peccator et immundus.
22: Bona repromissoris sibi ascribit peccator: et ingratus sensu derelinquet liberantem se.
23: Vir repromittit de proximo suo: et cum perdiderit reverentiam, derelinquetur ab eo.
24: Repromissio nequissima multos perdidit dirigentes, et commovit illos quasi fluctus maris.
25: Viros potentes gyrans migrare fecit, et vagati sunt in gentibus alienis.
26: Peccator transgrediens mandatum Domini, incidet in promissionem nequam: et qui conatur multa agere, incidet in iudicium.
27: Recupera proximum secundum virtutem tuam, et attende tibi ne incidas.
28: ¶ Initium vitæ hominis aqua et panis, et vestimentum, et domus protegens turpitudinem.
29: Melior est victus pauperis sub tegmine asserum, quam epulæ splendidæ in peregre sine domicilio.
30: Minimum pro magno placeat tibi, et improperium peregrinationis non audies.
31: Vita nequam hospitandi de domo in domum: et ubi hospitabitur, non fiducialiter aget, nec aperiet os.
32: Hospitabitur, et pascet, et potabit ingratos, et ad hæc amara audiet.
33: Transi hospes, et orna mensam: et quæ in manu habes, ciba ceteros.
34: Exi a facie honoris amicorum meorum: necessitudine domus meæ hospitio mihi factus est frater.
35: Gravia hæc homini habenti sensum: Correptio domus, et improperium fœneratoris.

1: ¶ Qui vivit in æternum, creavit omnia simul. Deus solus iustificabitur, et manet invictus rex in æternum.
2: Quis sufficit enarrare opera illius?
3: Quis enim investigabit magnalia eius?
4: Virtutem autem magnitudinis eius quis enunciabit? aut quis adiiciet enarrare misericordiam eius?
5: Non est minuere, neque adiicere, nec est invenire magnalia Dei.
6: Cum consummaverit homo, tunc incipiet: et cum quieverit, aporiabitur.
7: Quid est homo, et quæ est gratia illius? et quid est bonum, aut quid nequam illius?
8: Numerus dierum hominum ut multum centum anni: quasi gutta aquæ maris deputati sunt: et sicut calculus arenæ, sic exigui anni in die ævi.
9: Propter hoc patiens est Deus in illis, et effundit super eos misericordiam suam.
10: Vidit præsumptionem cordis eorum quoniam mala est, et cognovit subversionem illorum quoniam nequam est.
11: Ideo adimplevit propitiationem suam in illis, et ostendit eis viam æquitatis.
12: Miseratio hominis circa proximum suum: misericordia autem Dei super omnem carnem.
13: Qui misericordiam habet, docet, et erudit quasi pastor gregem suum.
14: Miseretur excipientis doctrinam miserationis, et qui festinat in iudiciis eius.
15: ¶ Fili in bonis non des querelam, et in omni dato non des tristitiam verbi mali.
16: Nonne ardorem refrigerabit ros? sic et verbum melius quam datum.
17: Nonne ecce verbum super datum bonum? sed utraque cum homine iustificato.
18: Stultus acriter improperabit: et datus indisciplinati tabescere facit oculos.
19: ¶ Ante iudicium para iustitiam tibi, et antequam loquaris disce.
20: Ante languorem adhibe medicinam, et ante iudicium interroga teipsum, et in conspectu Dei invenies propitiationem.
21: Ante languorem humilia te, et in tempore infirmitatis ostende conversationem tuam.
22: Non impediaris orare semper, et ne verearis usque ad mortem iustificari: quoniam merces Dei manet in æternum.
23: Ante orationem præpara animam tuam: et noli esse quasi homo qui tentat Deum.
24: Memento iræ in die consummationis, et tempus retributionis in conversatione faciei.
25: Memento paupertatis in tempore abundantiæ, et necessitatum paupertatis in die divitiarum.
26: A mane usque ad vesperam immutabitur tempus, et hæc omnia citata in oculis Dei.
27: Homo sapiens in omnibus metuet, et in diebus delictorum attendet ab inertia.
28: Omnis astutus agnoscit sapientiam, et invenienti eam dabit confessionem.
29: Sensati in verbis et ipsi sapienter egerunt: et intellexerunt veritatem et iustitiam, et impluerunt proverbia et iudicia.
30: ¶ Post concupiscentias tuas non eas, et a voluntate tua avertere.
31: Si præstes animæ tuæ concupiscentias eius, faciet te in gaudium inimicis tuis.
32: Ne oblecteris in turbis nec in modicis: assidua enim est commissio illorum.
33: Ne fueris mediocris in contentione ex fœnore, et est tibi nihil in sacculo: eris enim invidus vitæ tuæ.

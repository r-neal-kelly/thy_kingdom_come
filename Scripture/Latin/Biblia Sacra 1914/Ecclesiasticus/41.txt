1: ¶ O mors quam amara est memoria tua homini pacem habenti in substantiis suis:
2: viro quieto, et cuius viæ directæ sunt in omnibus, et adhuc valenti accipere cibum!
3: O mors, bonum est iudicium tuum homini indigenti, et qui minoratur viribus,
4: defecto ætate, et cui de omnibus cura est, et incredibili, qui perdit patientiam!
5: Noli metuere iudicium mortis. Memento quæ ante te fuerunt, et quæ superventura sunt tibi: hoc iudicium a Domino omni carni:
6: et quid superveniet tibi in beneplacito Altissimi? sive decem, sive centum, sive mille anni.
7: Non est enim in inferno accusatio vitæ.
8: ¶ Filii abominationum fiunt filii peccatorum, et qui conversantur secus domos impiorum.
9: Filiorum peccatorum periet hereditas, et cum semine illorum assiduitas opprobrii.
10: De patre impio queruntur filii, quoniam propter illum sunt in opprobrio.
11: Væ vobis viri impii, qui dereliquistis legem Domini Altissimi.
12: Et si nati fueritis, in maledictione nascemini: et si mortui fueritis, in maledictione erit pars vestra.
13: Omnia, quæ de terra sunt, in terram convertentur: sic impii a maledicto in perditionem.
14: Luctus hominum in corpore ipsorum, nomen autem impiorum delebitur.
15: Curam habe de bono nomine: hoc enim magis permanebit tibi, quam mille thesauri pretiosi et magni.
16: Bonæ vitæ numerus dierum: bonum autem nomen permanebit in ævum.
17: ¶ Disciplinam in pace conservate filii. sapientia enim abscondita, et thesaurus invisus, quæ utilitas in utrisque?
18: Melior est homo, qui abscondit stultitiam suam, quam homo, qui abscondit sapientiam suam.
19: Verumtamen reveremini in his, quæ procedunt de ore meo.
20: Non est enim bonum omnem reverentiam observare: et non omnia omnibus bene placent in fide.
21: Erubescite a patre et a matre de fornicatione: et a præsidente et a potente de mendacio:
22: a principe et a iudice de delicto: a synagoga et plebe de iniquitate:
23: a socio et amico de iniustitia: et de loco, in quo habitas,
24: de furto, de veritate Dei, et testamento: de discubitu in panibus, et ab obfuscatione dati et accepti:
25: a salutantibus de silentio: a respectu mulieris fornicariæ: et ab aversione vultus cognati.
26: Ne avertas faciem a proximo tuo, et ab auferendo partem et non restituendo.
27: Ne respicias mulierem alieni viri, et ne scruteris ancillam eius, neque steteris ad lectum eius.
28: Ab amicis de sermonibus improperii: et cum dederis, ne improperes.

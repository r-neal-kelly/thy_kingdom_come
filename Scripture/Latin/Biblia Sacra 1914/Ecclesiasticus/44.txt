1: ¶ Laudemus viros gloriosos, et parentes nostros in generatione sua.
2: Multam gloriam fecit Dominus magnificentia sua a sæculo.
3: Dominantes in potestatibus suis, homines magni virtute, et prudentia sua præditi, nunciantes in prophetis dignitatem prophetarum,
4: et imperantes in præsenti populo, et virtute prudentiæ populis sanctissima verba.
5: In peritia sua requirentes modos musicos, et narrantes carmina scripturarum.
6: Homines divites in virtute, pulchritudinis studium habentes: pacificantes in domibus suis.
7: Omnes isti in generationibus gentis suæ gloriam adepti sunt, et in diebus suis habentur in laudibus.
8: Qui de illis nati sunt, reliquerunt nomen narrandi laudes eorum:
9: et sunt quorum non est memoria: perierunt quasi qui non fuerint: et nati sunt, quasi non nati, et filii ipsorum cum ipsis.
10: Sed illi viri misericordiæ sunt, quorum pietates non defuerunt:
11: cum semine eorum permanent bona,
12: hereditas sancta nepotes eorum, et in testamentis stetit semen eorum:
13: et filii eorum propter illos usque in æternum manent: semen eorum et gloria eorum non derelinquetur.
14: Corpora ipsorum in pace sepulta sunt, et nomen eorum vivit in generationem et generationem.
15: Sapientiam ipsorum narrent populi, et laudem eorum nunciet ecclesia.
16: ¶ Henoch placuit Deo, et translatus est in paradisum, ut det gentibus pœnitentiam.
17: Noe inventus est perfectus, iustus, et in tempore iracundiæ factus est reconciliatio.
18: Ideo dimissum est reliquum terræ, cum factum est diluvium.
19: Testamenta sæculi posita sunt apud illum, ne deleri possit diluvio omnis caro.
20: ¶ Abraham magnus pater multitudinis gentium, et non est inventus similis illi in gloria: qui conservavit legem Excelsi, et fuit in testamento cum illo.
21: In carne eius stare fecit testamentum, et in tentatione inventus est fidelis.
22: Ideo iureiurando dedit illi gloriam in gente sua, crescere illum quasi terræ cumulum,
23: et ut stellas exaltare semen eius, et hereditare illos a mari usque ad mare, et a flumine usque ad terminos terræ.
24: ¶ Et in Isaac eodem modo fecit propter Abraham patrem eius.
25: Benedictionem omnium Gentium dedit illi Dominus, et testamentum confirmavit super caput Iacob.
26: Agnovit eum in benedictionibus suis, et dedit illi hereditatem, et divisit illi partem in tribubus duodecim.
27: ¶ Et conservavit illi homines misericordiæ, invenientes gratiam in oculis omnis carnis.

1: ¶ Qui timet Deum, faciet bona: et qui continens est iustitiæ, apprehendet illam,
2: et obviabit illi quasi mater honorificata, et quasi mulier a virginitate suscipiet illum.
3: Cibabit illum pane vitæ et intellectus, et aqua sapientiæ salutaris potabit illum: et firmabitur in illo, et non flectetur:
4: et continebit illum, et non confundetur: et exaltabit illum apud proximos suos,
5: et in medio Ecclesiæ aperiet os eius, et adimplebit illum spiritu sapientiæ et intellectus, et stola gloriæ vestiet illum.
6: Iucunditatem et exultationem thesaurizabit super illum, et nomine æterno hereditabit illum.
7: Homines stulti non apprehendent illam, et homines sensati obviabunt illi, homines stulti non videbunt eam: longe enim abest a superbia et dolo.
8: viri mendaces non erunt illius memores: et viri veraces invenientur in illa, et successum habebunt usque ad inspectionem Dei.
9: Non est speciosa laus in ore peccatoris:
10: quoniam a Deo profecta est sapientia. sapientiæ enim Dei astabit laus, et in ore fideli abundabit, et dominator dabit eam illi.
11: ¶ Non dixeris: Per Deum abest: quæ enim odit ne feceris.
12: Non dicas: Ille me implanavit: non enim necessarii sunt ei homines impii.
13: Omne execramentum erroris odit Dominus, et non erit amabile timentibus eum.
14: Deus ab initio constituit hominem, et reliquit illum in manu consilii sui.
15: Adiecit mandata et præcepta sua:
16: si volueris mandata servare, conservabunt te, et in perpetuum fidem placitam facere.
17: Apposuit tibi aquam et ignem: ad quod volueris, porrige manum tuam.
18: Ante hominem vita et mors, bonum et malum: quod placuerit ei, dabitur illi:
19: quoniam multa sapientia Dei, et fortis in potentia, videns omnes sine intermissione.
20: Oculi Domini ad timentes eum, et ipse agnoscit omnem operam hominis.
21: Nemini mandavit impie agere, et nemini dedit spatium peccandi:
22: non enim concupiscit multitudinem filiorum infidelium et inutilium.

1: Attingit ergo a fine usque ad finem fortiter, et disponit omnia suaviter.
2: ¶ Hanc amavi, et exquisivi a iuventute mea, et quæsivi sponsam mihi eam assumere, et amator factus sum formæ illius.
3: Generositatem illius glorificat, contubernium habens Dei: sed et omnium Dominus dilexit illam.
4: doctrix enim est disciplinæ Dei, et electrix operum illius.
5: Et si divitiæ appetuntur in vita, quid sapientia locupletius, quæ operatur omnia?
6: Si autem sensus operatur: quis horum, quæ sunt, magis quam illa est artifex?
7: Et si iustitiam quis diligit: labores huius magnas habent virtutes: sobrietatem enim, et prudentiam docet, et iustitiam, et virtutem, quibus utilius nihil est in vita hominibus.
8: Et si multitudinem scientiæ desiderat quis, scit præterita, et de futuris æstimat: scit versutias sermonum, et dissolutiones argumentorum: signa et monstra scit antequam fiant, et eventus temporum et sæculorum.
9: Proposui ergo hanc adducere mihi ad convivendum: sciens quoniam mecum communicabit de bonis, et erit allocutio cogitationis et tædii mei.
10: Habebo propter hanc claritatem ad turbas, et honorem apud seniores iuvenis:
11: et acutus inveniar in iudicio, et in conspectu potentium admirabilis ero, et facies principum mirabuntur me:
12: tacentem me sustinebunt, et loquentem me respicient, et sermocinante me plura, manus ori suo imponent.
13: Præterea habebo per hanc, immortalitatem: et memoriam æternam his, qui post me futuri sunt, relinquam.
14: Disponam populos: et nationes mihi erunt subditæ.
15: Timebunt me audientes reges horrendi: in multitudine videbor bonus, et in bello fortis.
16: Intrans in domum meam, conquiescam cum illa: non enim habet amaritudinem conversatio illius, nec tædium convictus illius, sed lætitiam et gaudium.
17: ¶ Hæc cogitans apud me, et commemorans in corde meo: quoniam immortalitas est in cognatione sapientiæ,
18: et in amicitia illius delectatio bona, et in operibus manuum illius honestas sine defectione, et in certamine loquelæ illius sapientia, et præclaritas in communicatione sermonum ipsius: circuibam quærens, ut mihi illam assumerem.
19: Puer autem eram ingeniosus, et sortitus sum animam bonam.
20: Et cum essem magis bonus, veni ad corpus incoinquinatum.
21: Et ut scivi quoniam aliter non possem esse continens, nisi Deus det, et hoc ipsum erat sapientiæ, scire cuius esset hoc donum: adii Dominum, et deprecatus sum illum, et dixi ex totis præcordiis meis.

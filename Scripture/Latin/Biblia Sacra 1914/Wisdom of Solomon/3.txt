1: ¶ Iustorum autem animæ in manu Dei sunt, et non tanget illos tormentum mortis.
2: Visi sunt oculis insipientium mori: et æstimata est afflictio exitus illorum:
3: et quod a nobis est iter, exterminium: illi autem sunt in pace.
4: Et si coram hominibus tormenta passi sunt, spes illorum immortalitate plena est.
5: In paucis vexati, in multis bene disponentur: quoniam Deus tentavit eos, et invenit illos dignos se.
6: Tamquam aurum in fornace probavit illos, et quasi holocausti hostiam accepit illos, et in tempore erit respectus illorum.
7: Fulgebunt iusti, et tamquam scintillæ in arundineto discurrent.
8: Iudicabunt nationes, et dominabuntur populis, et regnabit Dominus illorum in perpetuum.
9: Qui confidunt in illo, intelligent veritatem: et fideles in dilectione acquiescent illi: quoniam donum et pax est electis eius.
10: ¶ Impii autem secundum quæ cogitaverunt, correptionem habebunt: qui neglexerunt iustum, et a Domino recesserunt.
11: Sapientiam enim, et disciplinam qui abiicit, infelix est: et vacua est spes illorum, et labores sine fructu, et inutilia opera eorum.
12: ¶ Mulieres eorum insensatæ sunt, et nequissimi filii eorum.
13: Maledicta creatura eorum, quoniam felix est sterilis: et incoinquinata, quæ nescivit thorum in delicto, habebit fructum in respectione animarum sanctarum:
14: et spado, qui non operatus est per manus suas iniquitatem, nec cogitavit adversus Deum nequissima: dabitur enim illi fidei donum electum, et sors in templo Dei acceptissima.
15: Bonorum enim laborum gloriosus est fructus, et quæ non concidat radix sapientiæ.
16: Filii autem adulterorum in inconsummatione erunt, et ab iniquo thoro semen exterminabitur.
17: Et si quidem longæ vitæ erunt, in nihilum computabuntur, et sine honore erit novissima senectus illorum.
18: Et si celerius defuncti fuerint, non habebunt spem, nec in die agnitionis allocutionem.
19: Nationis enim iniquæ diræ sunt consummationes.

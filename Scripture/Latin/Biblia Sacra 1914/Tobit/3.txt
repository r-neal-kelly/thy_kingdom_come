1: Tunc Tobias ingemuit, et cœpit orare cum lacrymis,
2: dicens: Iustus es Domine, et omnia iudicia tua iusta sunt, et omnes viæ tuæ, misericordia, et veritas, et iudicium.
3: Et nunc Domine memor esto mei, et ne vindictam sumas de peccatis meis, neque reminiscaris delicta mea, vel parentum meorum.
4: Quoniam non obedivimus præceptis tuis, ideo traditi sumus in direptionem, et captivitatem, et mortem, et in fabulam, et in improperium omnibus nationibus, in quibus dispersisti nos.
5: Et nunc Domine magna iudicia tua, quia non egimus secundum præcepta tua, et non ambulavimus synceriter coram te.
6: Et nunc Domine secundum voluntatem tuam fac mecum, et præcipe in pace recipi spiritum meum: expedit enim mihi mori magis quam vivere.
7: Eadem itaque die contigit ut Sara filia Raguelis in Rages civitate Medorum, et ipsa audiret improperium ab una ex ancillis patris sui,
8: quoniam tradita fuerat septem viris, et dæmonium nomine Asmodæus occiderat eos, mox ut ingressi fuissent ad eam.
9: Ergo cum pro culpa sua increparet puellam, respondit ei, dicens: Amplius ex te non videamus filium, aut filiam super terram, interfectrix virorum tuorum.
10: Numquid et occidere me vis, sicut iam occidisti septem viros? Ad hanc vocem perrexit in superius cubiculum domus suæ: et tribus diebus, et tribus noctibus non manducavit, neque bibit:
11: sed in oratione persistens cum lacrymis deprecabatur Deum, ut ab isto improperio liberaret eam.
12: Factum est autem die tertia, dum compleret orationem, benedicens Dominum,
13: dixit: Benedictum est nomen tuum Deus patrum nostrorum: qui cum iratus fueris, misericordiam facies, et in tempore tribulationis peccata dimittis his, qui invocant te.
14: Ad te Domine faciem meam converto, ad te oculos meos dirigo.
15: Peto Domine ut de vinculo improperii huius absolvas me, aut certe desuper terram eripias me.
16: Tu scis Domine, quia numquam concupivi virum, et mundam servavi animam meam ab omni concupiscentia.
17: Numquam cum ludentibus miscui me: neque cum his, qui in levitate ambulant, participem me præbui.
18: Virum autem cum timore tuo, non cum libidine mea consensi suscipere.
19: Et, aut ego indigna fui illis, aut illi forsitan me non fuerunt digni: quia forsitan viro alii conservasti me.
20: Non est enim in hominis potestate consilium tuum.
21: Hoc autem pro certo habet omnis, qui te colit, quod vita eius, si in probatione fuerit, coronabitur: si autem in tribulatione fuerit, liberabitur: et si in correptione fuerit, ad misericordiam tuam venire licebit.
22: Non enim delectaris in perditionibus nostris: quia post tempestatem, tranquillum facis: et post lacrymationem et fletum, exultationem infundis.
23: Sit nomen tuum Deus Israel benedictum in sæcula.
24: In illo tempore exauditæ sunt preces amborum in conspectu gloriæ summi Dei:
25: et missus est Angelus Domini sanctus Raphael, ut curaret eos ambos, quorum uno tempore sunt orationes in conspectu Domini recitatæ.
